# -*- mode: mandoku-view -*-
#+TITLE: 欒城集
#+DATE: 2015-09-23 10:20:47
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 33


　北門書詔五十四首
　　麻制十三首
　　　除苗授保康軍節度知潞州制
門下上將之任本智略以為先萬夫所望亦材武之兼
尚惟擢拜之未㡬亟辭疾以告勞言念悃誠式敷明命
<pb:KR4d0082_WYG_033-1b>
殿前副都指揮使武泰軍節度黔州管内觀察處置等
使持節黔州諸軍事黔州刺史上柱國濟南&KR0511;開國公
食邑二千八百户食實封三百戸苗授蚤讀兵法有志
事功乆踐戎行自奮邊鄙入參環列既被遇於先朝累
積嵗勞適謀選於元帥遂分旄節之寄克諧卒乘之懽
宿衛逾年勤勩為請愍獨賢於煩使俾蹔佚於近藩爵
加貴名邑衍真食潞子之舊俗武而淳守土之臣事簡
且暇於戲建纛而出知寵數之不移勿藥有瘳幸年嵗
<pb:KR4d0082_WYG_033-2a>
之未暮卧理非壯士之節力疾有忠臣之風勉竢安平
起就勲業可特授檢校司空持節房州諸軍事房州刺
史充保康軍節度房州管内觀察處置等使知潞州軍
州事兼管内勸農使兼提舉澤晉絳慈遼州威勝軍屯
駐駐泊就糧本城兵馬巡檢公事替韓宗古加食邑五
百户食實封二百戸勲封如故主者施行
　　　除劉昌祚武康軍節度殿前副都指揮使制
門下多畜衛兵莫如國朝之盛次補元帥盖本祖宗之
<pb:KR4d0082_WYG_033-2b>
常顧惟萬騎之選師重以千廬之嚴徼欲衆心之素服
非宿將而莫當誕告在廷咸聴朕命侍衛親軍歩軍副
都指揮使冀州管内觀察使持節冀州諸軍事冀州刺
史上柱國彭城&KR0511;開國侯食邑一千九百户食實封一
百户劉昌祚奮由弓劒資以韜鈴整於治軍才出邊將
之右勇於對敵聲著隴山之西乃者取其先朝指蹤之
餘授以平涼總䕶之貴種𦍑乆困既欵塞以来庭環尹
適虛歸釋甲而御衆爰加旄節之重以壯轅門之觀旌
<pb:KR4d0082_WYG_033-3a>
斾不移什伍如故當使少加號令自益精明於戲仁足
附衆則六師不擾威能克愛則萬夫可齊亦俾貔貅之
徒咸知忠孝之節勉矣来效往其欽哉可特授持節洋
州諸軍事洋州刺史充殿前副都指揮使武康軍節度
洋州管内觀察處置等使勲封食實封如故主者施行
　　　眀堂吕大防加恩制
門下昔吾祖宗革五季之遺復三王之舊皇祐之盛始
寓總章於外朝元豐之隆載嚴上帝之定位物有成憲
<pb:KR4d0082_WYG_033-3b>
敷遺後人朕因而循之罔有失墜乃辛巳之吉躬被冕
服祗即羣工禮成不遺神貺昭答誕降多福均畀在廷
太中大夫守尚書左僕射兼門下侍郎上柱國汲郡開
國公食邑二千九百戸食實封六百户吕大防篤實而
文寛厚而栗在英祖時納忠不回為名御史在神考時
宣力不懈為賢守臣逮兹纉承即與丞弼既全付之鈞
軸遂能任我棟梁正顔色而誠意宣出詞氣而忠邪辨
左右三載咸乂四方民無煩苛羌率舊職稼穡茂遂神
<pb:KR4d0082_WYG_033-4a>
人燕安俾我釐事告成舊章不墜雖荷帝祉時惟乃功
宜因賜胙之恩遂行進律之典増大國邑衍食真封疇
爾茂勲勸我多士於戯公爾忘私非獨得君亦以獲祐
於帝寛而有制非獨善始亦以克要厥終及兹休成同
底至道可特授依前官職加食邑一千户食實封四百
户勲封如故主者施行
　　　皇伯祖宗暉加恩制
門下宗祀配天所以教諸侯之孝加地進律所以廣上
<pb:KR4d0082_WYG_033-4b>
帝之恩矧維天屬之尊世奉濮園之享相予肆祀綏我
思成躬率父兄之和以致天人之應用敷大號昭告治
朝皇伯祖鎮南軍節度洪州管内觀察處置等使檢校
司徒開府儀同三司持節都督洪州諸軍事洪州刺史
上柱國嗣濮王食邑一萬二千一百户食實封三千七
百户宗暉爵封世王名冠屬籍貴而能降富而不驕孝
弟肅恭率本天姿之懿威儀問學蚤承師訓之良同我
絜齋獻於饋熟進退和於禮節升降比於樂章逮此休
<pb:KR4d0082_WYG_033-5a>
成宜均多福益衍舊封之廣仍加真食之優於戯承安
懿之後思繼前人之令猷兼將相之隆勉圖夾輔之休
烈兹因受爵之寵益起循牆之恭庶無間然克有終譽
可特授依前宫職加食邑一千户食實封三百户勲如
故主者施行
　　　皇叔祖宗祜加恩制
門下朕出欵原廟之嚴入謁總章之秘師臣外帥多士
以靖吾國宗卿内帥諸父以正吾家親賢既和天人咸
<pb:KR4d0082_WYG_033-5b>
若膺受多福施及四方矧惟族屬之尊宜有寵光之異
皇叔祖寧逺軍節度容州管内觀察處置等使持節容
州諸軍事容州刺史上柱國鞏國公食邑五千八百戸
食實封一千六百户宗祜恥為富貴之習動由禮義之
中祗順父兄親近師友肅若閨門之治穆然朝謁之容
秉旄鉞而四方之志行錫茅土而諸侯之禮備逺鎮容
管近殿洛師處之若無乆而益慎爰推大賚之澤益彰
有徳之榮増衍故封懋錫真食於戯考之晉人則安平
<pb:KR4d0082_WYG_033-6a>
之於武帝求之唐室則元嘉之於髙宗皆以徳重屬髙
恩隆禮異往祗服於明命思無愧於古人可特授依前
官職加食邑七百户食實封二百户勲如故主者施行
　　　皇叔祖宗楚加恩制
門下漢封同姓之國勢遂疏於本朝唐任宗室之隆用
毎雜於他族祖宗酌古今之典篤兄弟之親雖極茅土
之封常居朝謁之地眷禮特異前世莫倫皇叔祖建武
軍節度邕州管内觀察處置等使持節邕州諸軍事邕
<pb:KR4d0082_WYG_033-6b>
州刺史上柱國鄖國公食邑五千八百户食實封一千六
百户宗楚孝友根心文藝飾性居處恭故不聞過行室
家理故可以涖官師保不煩朋友稱信乃者顯相原廟
之祀齋宿總章之廷鬷假無言質眀成禮顧惟大賚之
澤宜處羣臣之先益衍故封陪敦真食於戯宗祀之典
所以教孝於諸侯賜胙之恩所以均福於上帝誠觀禮
以知義尚修身而保終祗服寵光永有燕譽可特授依
前官職加食邑七百户食實封二百户勲如故主者施
<pb:KR4d0082_WYG_033-7a>
行
　　　皇弟(徽宗/御名)加恩制
門下朕惟成王尚幼而紹文武任姒之業時其諸弟之
貴則有䢴晉應韓之封皆克保邦以輔王室今予仲叔
之衆咸訓祖考之謀方宗祀于文人以陟配于上帝禮
成弗越孝思無窮爰因降福之多以均同氣之盛皇弟
鎮寧軍節度澶州管内觀察處置等使檢校太尉開府
儀同三司持節澶州諸軍事澶州刺史上柱國遂寧&KR0511;
<pb:KR4d0082_WYG_033-7b>
王食邑六千户食實封一千九百户佶得天之粹克孝
于家典學之初弗煩于傅觀其率禮之意既有成人之
風受冊苴茅已賜盟於如礪備儀出閣終有賴於維城
朕方推神之休布澤于下豈兹貴介而有忽遺宜増多
户之封并衍真食之賜於戯富而知稼穡之事則富可
保貴而知君臣之節則貴可全受爵既先於四方修已
豈後於羣辟祗服明訓其永有詞可特授依前官職加
食邑一千户食實封三百戸勲如故主者施行
<pb:KR4d0082_WYG_033-8a>
　　　皇弟似加恩制
門下朕明發而興有懐文武之烈孝愛之廣施及兄弟
之親兹擇季秋之良躬展總章之祀升侑烈考昭配昊
天執幣以前愾然如在念遺意之所屬顧同氣之當先
皇弟集慶軍節度亳州管内觀察處置河堤等使檢校
太尉開府儀同三司持節亳州諸軍事亳州刺史上柱
國普寧&KR0511;王食邑五千户食實封一千七百户似幼有
岐嶷之姿長見肅雝之美克勤朝夕既己無違於家日
<pb:KR4d0082_WYG_033-8b>
親詩書知其有志于學爵分茅土之貴任兼將相之榮
身能處之不驕人亦期之可乆宜益舊封之廣仍加真
食之多於戯顯宗之於東平下腰腹之詔明皇之於隆
慶歎羽翼之詩朕既無間於伯仲之間爾亦無忘于孝
友之行外以事國内以顯親可特授依前官職加食邑
一千户食實封三百戸勲如故主者施行
　　　皇弟偲加恩制
門下古者教成於家治定於國九族既睦萬邦咸和今
<pb:KR4d0082_WYG_033-9a>
予季弟之親未遑就傅之禮追先帝眷懐之深意推東
朝鞠育之異恩錫命之隆可後於衆皇弟武成軍節度
滑州管内觀察處置河堤等使檢校太尉持節滑州諸
軍事滑州刺史上柱國祁國公食邑三千七百户食實
封一千二百戸偲生而敦大長則恵和氣稟清明有室
家君王之喜心懐徇逹知師保教訓之方乃者擇季秋
之良修宗祀之禮事天所以報本嚴父所以顯親罄海
宇之人孰非付託之重念天倫之戚永懐顧屬之隆宜
<pb:KR4d0082_WYG_033-9b>
因慶賜之行并衍封食之賜於戯父兄皆萬乘之富豈
其患貧爵秩既五等之尊貴於能降罔恃得之之易當
念守之之艱滿而懼傾髙則不墜可特授依前官職加
食邑七百户食實封二百戸勲如故主者施行
　　　馮京加恩制
門下世臣之於故國増望實之隆老成之於典刑有諮
謀之益眷吾嘉祐侍從之列實惟朝廷心膂之臣迨今
所存數人而己乃者合宫肆祀百辟駿奔顧瞻舊人方
<pb:KR4d0082_WYG_033-10a>
在外服懐想風聲之懿豈忘霈澤之加保寧軍節度婺
州管内觀察處置等使持節婺州諸軍事婺州刺史上
柱國始平郡開國公食邑六千六百户食實封二千户
馮京敦大敏明肅恭和恵名冠多士徧居臺省之髙華
徳合前人遂攬兵政之微宻納之煩劇而不亂湼於渾
濁而不緇心與善人望推前輩丙吉雖病以隂徳而復
全蕭傅出藩懐本朝之雅意頃膺旄節之重以當趙魏
之衝坐使中朝不勞北顧宜衍大邦之履仍加真食之
<pb:KR4d0082_WYG_033-10b>
封於戲身歴四朝履夷嶮而一致心通庶事閲義理者
尤多豈以中外之殊而廢謀猷之告介爾眉夀左右皇
家可特授依前官職加食邑五百戸食實封二百户勲
封如故主者施行
　　　劉昌祚加恩制
門下朕因路&KR0230;之正舉合宫之詞禮樂法商周之隆車
服兼漢唐之盛出欵原廟還享上穹職貢充庭工師履
位兵衛如植旌斾不煩實惟有人以克成禮殿前副都
<pb:KR4d0082_WYG_033-11a>
指揮使武康軍節度洋州管内觀察處置等使持節洋
州諸軍事洋州刺史上柱國彭城郡開國侯食邑一千
九百户食實封一百户劉昌祚天資鷙勇性本忠良結
髮征羌號馬上之飛將授鉞臨塞皆闗中之要區方西
鄙之須材㑹中軍之謀帥畀之旄節之重付之貔虎之
師歸閲浹旬旋聞輯睦逮此熈成之慶賴其宿衛之勤
既増封爵之崇仍加真食之厚於戲古之明主立賞以
待有功古之賢將有功而恥自列服予霈澤之異勉爾
<pb:KR4d0082_WYG_033-11b>
勲名之思貴當益恭老當益壯可特授依前官職進封
開國公加食邑七百户食實封二百戸勲如故主者施
行
　　　除文彦博太師河東節度使致仕制
門下周公未嘗之魯老亦居豐留侯晚雖強食終不任
事盖委寄之重初無間然而止足之風所不敢廢惟我
耆舊歴事祖宗纉服之初復命以位雖師保之地優佚
不煩而丘樊之心朝夕以請布告在位俾聞高風太師
<pb:KR4d0082_WYG_033-12a>
平章軍國重事上柱國潞國公食邑二萬八千一百戸
食實封一萬一千八百戸文彦博克孝而忠允文且武
其在師旅有方召之勲其在朝廷有崇璟之業士民視
其去就荒逺震其威名時更四朝躬蹈一節先皇帝愍
勞以事既許其歸越予訪落之年凜有涉淵之志起之
既老待以仰成出入五年終始全徳進而論道日聞典
訓之言倚以折衝卒靖邊防之警委成功而不處指莫
景以求安勤請屢聞誠心莫奪顧瞻閭井近在洛師郭
<pb:KR4d0082_WYG_033-12b>
氏有永巷之嚴裴公有緑野之勝豈以簮紱之累乆致
形氣之勞貴極上公既無復加之爵秩分領全晉仍畀
乆還之節旄増廣舊封益衍真食殫盡人臣之寵歸從
父老之游於戲音聲不遐尚有就問之禮几杖以俟復
期親祀之陪勿以進退之殊而廢謨猷之告式燕且譽
俾壽而康可特授太師開府儀同三司太原尹充河東
節度管内觀察處置等使致仕加食邑一千户食實封
四百戸勲封如故仍令所司擇日備禮冊命主者施行
<pb:KR4d0082_WYG_033-13a>
　　　除馮京彰徳軍節度使制
門下備河禦胡固天下之要地建都置守皆前世之重
臣雖中外之無虞實根本之所在非其人則視若虛邑
得所付則坐為長城是用敷告外廷復任舊老保寧軍
節度婺州管内觀察處置等使持節婺州諸軍事婺州
刺史知大名府兼北京留守司公事畿内勸農使充大
名府路安撫使馬步軍都總管上柱國始平郡開國公
食邑七千一百戸食實封二千二百戸馮京名冠多士
<pb:KR4d0082_WYG_033-13b>
望髙累朝和而不同性有鹽梅之徳磨而不磷志懐金
石之堅入則參領萬㡬出則蕃屏四國頃加旄鉞之寵
俾臨趙魏之衝宜民宜人靖重而不擾無怨無惡樂易
而可親朕不忍奪民所安故命易節而處升視冬卿之
秩併加邑戸之封盖官宿其業則事無不知民習其上
則信而易使方今河流所出近在都城之西故道已堙
而嵗有衍溢之虞北流既駛而方患隄防之缺介衆所
利卿靡弗聞舊徳所臨朕亦何慮於戲兵民細故責之
<pb:KR4d0082_WYG_033-14a>
將佐而可為邦國大猷非吾耆老而誰聴勉盡白首之
節以寛北顧之憂可特授檢校司空持節相州諸軍事
相州刺史充彰徳軍節度相州管内觀察處置等使再
任知大名府兼北京留守司公事畿内勸農使充大名
府路安撫使馬步軍都總管仍加食邑五百戸食實封
二百戸勲封如故主者施行
　　詔敇四十一首
　　　尚書左丞韓忠彦免弟嘉彦尚主不許不允詔
<pb:KR4d0082_WYG_033-14b>
　　　二首
勑忠彦覽所劄子奏伏聞聖恩宣召臣弟嘉彦赴禁中
引見欲令尚主伏望以長主之貴更加慎擇事具悉惟
先正魏公光輔三世有勞宗祧雖沒元身其報在後先
皇帝追懐忠厚之徳許以婚媾之親逮兹奉行實出遺
㫖雖卿以惡盈為戒深欲固辭而朝廷謂無徳不酬莫
回成命謙冲之意嘉歎不㤀所請宜不許故兹詔示想
宜知悉
<pb:KR4d0082_WYG_033-15a>
昔王導以輔政之業郭子儀以專征之功肆其後人皆
聯戚里衣冠之盛晉唐所稱未聞其子孫以盈滿為言
而朝廷聴辭避之請也今予先正實配前人築館之恩
報功斯在盖便蕃之寵屬於乃父而事不在卿選擇之
命出於先朝而朕不敢易體兹至意罔或固辭所請宜
不允
　　　門下侍郎孫固乞致仕不允仍給寛假詔
勑孫固省所劄子奏春中以被病危重乞一致仕名目
<pb:KR4d0082_WYG_033-15b>
聖恩深厚未忍遽從今氣血益以羸耗在假已二十日
坤成聖節不能勉強趨赴伏望聖慈察臣出於至誠曲
成其志事具悉朕以篤老之臣於國有肝膽之親而命
以位非責其趨走之勞也卿以垂白之年許朕以股肱
之用而受其託非徒為朝謁之勤也今者眷倚之厚朕
方未怠聞望之隆人亦無間徒以壽日方迫疾勢未平
不能造朝遽欲謝事既非朕所以待卿之本意亦非卿
所以事朕之素心人其謂何朕實未諭既命賜告以自
<pb:KR4d0082_WYG_033-16a>
養卿其少安而勿違所請宜不允仍給寛假將治故兹
詔示想宜知悉
　　　韓忠彦乞外任不許不允詔二首
勑忠彦覽所劄子奏兄為執政弟為駙馬未有似此體
例不若自求罷免伏望許解近司處之外任事具悉魏
公之功沒而不朽先帝之命乆而不忘吾有懐舊勲擢
卿於六官之貴繼因遺㫖屬嘉彦以副車之姻推吾此
心盖非一日本將并録其子以寵其父豈欲獨收其弟
<pb:KR4d0082_WYG_033-16b>
而棄其兄比因力辭嘗已臨諭有唐故事非獨一家本
朝巳行亦存近比尚兹勤請殊失眷懐吾欲伯仲相望
於朝以示國家不替舊徳起視乃職罔復煩言所請宜
不許故兹詔示想宜知悉
勑忠彦省所劄子奏兄為執政弟為駙馬未有似此體
例不若自求罷免伏望許解近司處之外任事具悉君
臣之間以誠意相遇則事無不可以形迹為務則理或
難通朕惟魏公歴事三朝咸有一徳功存社稷澤及子
<pb:KR4d0082_WYG_033-17a>
孫追懐茂勲述行先志以卿性資忠良乆更事任可以
寄股肱之託以嘉彦業履純潔方及冠嵗可以與姻親
之選各隨材分以答勲勞由義而言略無嫌疑之可避
顧卿何慮特假形迹以為辭况考之古今亦有成例祗
服朕訓何䘏人言其罔復辭以安厥位所請宜不允故
兹詔示想宜知悉
　　　孫固乞致仕不允詔
勑孫固省所三上劄子奏乞致仕事具悉卿以疾辭位
<pb:KR4d0082_WYG_033-17b>
義也而朕以事留卿亦義也既皆為義則卿之所執雖
未為過而朕之所設亦豈遽非乎尚何力辭以廢成命
今者四方無虞廟堂之上非有艱難之慮緩急之政也
卿疾雖未復而勢己有間日雖稍乆而事則無損誠能
得告以養疾疾愈而造朝宜若於體無害也治疾以安
身身強而圖報宜若於國有補也尚何所疑而辭之不
已乎勉循前命無復煩請所請宜不允故兹詔示想宜
知悉
<pb:KR4d0082_WYG_033-18a>
　　　趙君錫免刑部侍郎不允詔
勑君錫省所奏辭免恩命事具悉朕以卿仁恕不苛必
能哀矜有罪寛平盡下可以詳究微文矧在東臺逮兹
累嵗觀封駮之無避知㢘直之有餘衆言既孚朕志亦
定往祗成命罔復固辭所請宜不允故兹詔示想宜知
悉
　　　吕公孺免户部尚書不允詔
勑公孺省所奏辭免恩命事具悉方今賦有常供無暴
<pb:KR4d0082_WYG_033-18b>
歛之入用循故事有不給之虞朕眷求長材委以足用
虛位以竢累月于兹卿家本世臣早更事任頃涖京邑
亦既乆勞辭而不居誰使任事所請宜不允故兹詔示
想宜知悉
　　　太皇太后明堂禮成罷賀賜門下手詔
勑門下皇帝臨御海内晏安五經季秋再講宗祀克有
君徳以享天心顧吾何功獲被斯福今有司因天聖之
故事修㑹慶之盛禮將俾文武稱慶于廷吾自臨决萬
<pb:KR4d0082_WYG_033-19a>
機日懐祗畏豈以菲薄之徳自比章獻之眀矧復皇帝
致賀于禁中羣臣奉表于闈左禮文既具夫又何求前
朝舊儀吾不敢受將来眀堂禮畢更不受賀百官並内
東門拜表故兹詔示想宜知悉
　　　太師文彦博乞致仕不許不允詔二首
勑彦博覽所劄子奏陳乞致仕事具悉吾之用卿本以
公義卿之事人亦非私意起於既謝凡以為民矧於陟
降之間未覺筋力之憊苟誠在愛民則愈老而民不厭
<pb:KR4d0082_WYG_033-19b>
誠在許國則愈乆而君益親卿既以道深結於朝而欲
以私自便而去義有未可非吾所知所請宜不許故兹
詔示想宜知悉
勑彦博省所劄子奏陳乞致仕事具悉絜去就之分厲
㢘恥之風此新進之士立名於世者之所為也以朝廷
為家以社稷為悦此老成之臣竭忠於國者之所志也
卿昔以八十之年不䘏小㢘出循朝命既得之矣嵗月
未㡬體力猶康遽欲告歸朕所未喻豈以老成之望而
<pb:KR4d0082_WYG_033-20a>
蹈新進之為謂宜少安卒輔予治所請宜不允故兹詔
示想宜知悉
　　　文彦博致仕再免兩鎮不許不允詔二首
勑彦博覽所再上劄子奏辭免恩命乞只以河東一鎮
致仕貼麻處分事具悉朝廷數以兩鎮命卿而卿率以
固辭獲免抑有由也或特恩之横被或謝事而得休歴
考前後所加猶是公相常禮今者老而復起起而復歸
率自帝師之隆未見前人之比兼持旄節夫豈過哉己
<pb:KR4d0082_WYG_033-20b>
却封章姑止可也所請宜不許故兹詔示想宜知悉
勑彦博省所再上劄子奏辭免恩命乞只以河東一鎮
致仕貽麻處分事具悉命由君出禮以義起豈必皆有
故事然後得以奉行卿有徳有年在朝不見其比或出
或處自昔未聞其人矧復兩鎮之異恩既有先朝之成
命盖昔日之勲未若今日之盛則今日之受豈必前日
之非勉聴朕言祗受冊禮所請宜不允故兹詔示想宜
知悉
<pb:KR4d0082_WYG_033-21a>
　　　文彦博三免兩鎮不許不允詔二首
勑彦博覽所三上劄子奏辭免兩鎮恩命止授河東一鎮
致仕事具悉卿股肱四朝而為二帝師求之古今未見
倫擬得謝而去在禮宜殊佩相印持將鉞以為未足故
并付以蒲中漢中之衆所以華國非特以為卿寵也今
辭之不已深所未喻吾志先定卿其勿辭所請宜不許
故兹詔示想宜知悉
勑彦博省所三上劄子奏辭免兩鎮恩命止授河東一
<pb:KR4d0082_WYG_033-21b>
鎮致仕事具悉朝廷之命審而後發非力辭之所得免
也卿親對便坐繼三上章詞已竭矣而朕之素心終不
可易且卿兩以帥臣歸第前無其比而後無其繼雖兼
擁二節孰以為非者哉所請宜不允故兹詔示想宜知
悉
　　　文彦博免兩鎮許允詔二首
勑彦博覽所累上劄子奏辭免兩鎮恩命乞秪帶河東
一鎮致仕事具悉恩之不勝義舊矣卿既告老而吾以
<pb:KR4d0082_WYG_033-22a>
至恩授卿二鎮朝有成命而卿以大義執節固辭雖欲
不聴其如義何况卿所陳闗國之體以謂宗室之故不
當施於羣臣而非法所加亦難行於治世辭之以禮衆
實謂宜吾豈以一時之恩而廢天下之義哉勉從所請
還卿舊節再惟誠悃不忘嘉歎特依所請換授依舊領
河東節度使致仕故兹詔示想宜知悉
勑彦博省所累上劄子奏辭免兩鎮恩命乞秪帶河東
一鎮致仕事具悉朕惟先朝嘗以兩鎮寵綏大臣者惟
<pb:KR4d0082_WYG_033-22b>
魏國忠獻韓公與卿為二忠獻既已一辭於前而卿亦
嘗再辭於後先帝亮其至意為改冊書天下既頌先帝
之明復嘉二臣之義今朕嗣守成憲率而行之以卿累
章稽之故事實無違者古之君子愛人以徳朕豈忘斯
義而廢卿言特依所請換授依舊領河東節度使致仕
故兹詔示想宜知悉
　　　河東官吏軍民示喻勑書
勑河東官吏軍人僧道百姓等朕以文彦博四朝舊臣
<pb:KR4d0082_WYG_033-23a>
一時耆徳起於既老之後輔予纘服之初奏章屢陳歸
意莫奪師臣之貴爵無復加將鉞之崇恩俾還舊矧爾
故鄉之父老安於前尹之威懐比聞冊書想多歡慰今
特授文彦博太師開府儀同三司太原尹充河東節度
管内觀察處置等使致仕加食邑一千戸食實封四百
户勲封如故故兹示諭想宜知悉將士等各得平安好
叅佐官吏僧道耆夀百姓等並存問之遣書指不多及
　　　孫固乞致仕不允詔
<pb:KR4d0082_WYG_033-23b>
勑孫固省所劄子奏自去年正月未涉夏兩次重病䝉
聖恩寛假得遂生全然臣一年飲食減少氣力羸乏仰
干天聴以祈矜憫許臣休致事具悉朕屬任耆老本非
旅力之求卿被遇股肱豈可一朝而去雖自以羸瘠為
苦朝謁多艱然而遇事不廢思慮之明進對每有諮謀
之益何損於政遽當告歸矧今邊防無異域之虞而宥
府有同寮之助勉親藥餌仰循邦家神之聴之介以壽
考所請宜不允故兹詔示想宜知悉
<pb:KR4d0082_WYG_033-24a>
　　　韓忠彦免同知樞宻院不允詔
勑忠彦省所劄子奏伏覩除同知樞宻院伏望追改新
命事具悉朕以西樞總領兵要綏御邊防事有失於須
臾患或貽於乆逺是用輟卿左轄之要付卿右武之權
分職雖殊柄用則一易地而已力辭謂何矧復親黨之
微嫌豈為腹心之深累勉起視事尚體眷懐所請宜不
允故兹詔示想宜知悉
　　　蘇頒免尚書左丞不許不允詔二首
<pb:KR4d0082_WYG_033-24b>
勑蘓頌覽所劄子奏辭免恩命事具悉卿家世名臣少
小篤學在昔圖史包括無遺本朝典章指陳可數中以
直道廢於一時終守金石之姿不為燥濕所變白首在
列丹心甚明進轄中臺斷自吾意勉服休命勿為固辭
所請宜不許故兹詔示想宜知悉
勑蘇頌省所劄子奏辭免恩命事具悉卿日奉寳訓進
讀金華詞氣裕然進退以禮朕既己熟聞講解之益抑
又究觀業履之詳臺中紀綱責在丞轄卿其以平昔舊
<pb:KR4d0082_WYG_033-25a>
聞施於政事朕亦以所參庶政驗卿前言毋為固辭當
取成效所請宜不允故兹詔示想宜知悉
　　　蘓頌再免左丞不許不允詔二首
勑蘓頌覽所再上劄子奏辭免恩命事具悉卿昔在仁
祖之朝已預石渠之選一時同列于今㡬人結髪翰墨
之埸白首忠信之節議論如故志意不衰擢任柄臣盖
旌耆徳辭至于再殊匪吾懐所請宜不許故兹詔示想
宜知悉
<pb:KR4d0082_WYG_033-25b>
勑蘓頌省所再上劄子奏辭免恩命事具悉二轄之司
萬㡬所萃不明故事政或失於紛更不達當今用或病
於膠固朕以卿誦習典章而不厭更閲義禮者尤多擢
寘左右之聯實求咨訪之益雖力辭之不己顧成命之
難回所請宜不允故兹詔示想宜知悉
　　　知樞宻院孫固乞避親不允詔
勑孫固省所劄子奏伏覩除韓忠彦同知樞宻院事縁
臣有女嫁忠彦之弟純彦有此親嫌理合廻避伏望罷
<pb:KR4d0082_WYG_033-26a>
臣知樞宻院事獲遂休退事具悉朕惟先朝同秉樞機
之臣有以近親不許避免之比是以並建長貳之懿不
取形迹之嫌今卿以謂無他同寮請循著令雖祖宗舊
法不可遂㤀而君臣同徳姑爾無害豈以纖芥之故遽
為退老之謀再閲謙詞徒用嘉歎所請宜不允故兹詔
示想宜知悉
　　　周尹進興龍節無量壽佛敇書
勑周尹省所進奉興龍節無量壽佛一軸事具悉佛心
<pb:KR4d0082_WYG_033-26b>
無為佛壽無量有能繪其真相俾来獻於誕辰勉我以
清浄之風祝我以期頥之福忠勤深至嘉歎不忘故兹
示諭想宜知悉夏熱汝比好否遣書指不多及
　　　范百禄免侍讀不允詔
勑百禄省所上表䝉恩除兼侍讀伏望特寢誤恩事具
悉卿秉心直諒臨事莊栗頃貳憲部持法寛平不屈於
權要及領選曹馭吏詳察不撓於煩劇其達於吏治朕
既知之矣至於通經博古慨然正論昔由此進今以是
<pb:KR4d0082_WYG_033-27a>
老朕寤寐格言而獨未聞焉挾策進讀其勿復避所請
宜不允故兹詔示想宜知悉
　　　趙君錫免吏部侍郎不允詔
勑君錫省所奏辭免恩命事具悉卿孝友慈祥可以施
於有政寛栗柔立可以命之有家適從議讞之勞遷領
銓綜之重盖因已試之效非有躐等之嫌選劇務繁不
可乆曠勉力思報賢於固辭所請宜不允故兹詔示想
宜知悉
<pb:KR4d0082_WYG_033-27b>
　　　文彦博免孫男康世章服不允詔
勑彦博省所劄子奏辭免孫男康世章服事具悉卿以
耆老給扶子孫以進見授服前後既異豈以重復為疑
奏牘上聞何其畏慎之過已頒成命罔復重辭所請宜
不允故兹詔示想宜知悉
　　　孫固乞致仕不允詔
勑孫固省所劄子奏以老病情迫累乞休致未賜開可
縁年齒晚暮疾病侵陵今日筋骸困憊至此無復安全
<pb:KR4d0082_WYG_033-28a>
之理伏望哀憐早降俞㫖事具悉卿逮事聖考於潜宫
與聞先朝之大政貴老求舊屬任之意方隆引疾告歸
退避之言已甚君臣同徳夫豈當然體力雖衰姑復自
勉所請宜不允故兹詔示想宜知悉
　　　宰相吕大防等為旱乞退不允詔
勑大防等省所劄子奏時雨不足乞罷免職任事具悉
歴時告旱嵗事可虞精禱未孚神貺猶嗇朕側身思咎
終夕靡遑卿等躬任燮和志同憂患雖引義自責大臣
<pb:KR4d0082_WYG_033-28b>
之體則然而釋位求安有國之計何賴尚講救荒之政
以助憂民之誠苟能使旱不為災則朕復何咎所請宜
不允故兹詔示想宜知悉
　　　太皇太后以旱賜門下詔
勑門下吾母臨御四方親决萬務清心克已凡以為民
而天意弗咸歴時災旱宿麥㡬盡秋稼未立饑饉既至
疫癘將起齋祠雖切漠然弗應吾則不徳民實何罪中
自循省寢食皆廢豈政治失當事之害物者尚多上下
<pb:KR4d0082_WYG_033-29a>
否塞情之不通者非一刑或不稱其罪用或不當其人
有一于斯皆足以上怫天心下擾民聴循致斯旱咎實
在吾皇帝遇災恐懼不敢自佚既命有司降食避殿罷
五月朔朝吾亦自今月二十三日後減常膳側身念咎
固無吝於改為恊徳濟民尚有求於列位故兹詔示想
宜知悉
　　　皇帝以旱賜門下詔
勑門下朕奉承統業于今五年臨御崇髙未達庶政夙
<pb:KR4d0082_WYG_033-29b>
夜祗懼若涉淵氷常恐徳之弗類無以下慰民望上當
天心今者冬雪不效春雨弗若逮此孟夏旱災如焚麥
不充食禾未出土嵗事凜凜民且狼顧雖禱祠備至而
神莫之答惟循省自克則災或可消意者政令寛弛吏
或為害而莫懲歟賦役失當民病於事而莫察歟忠言
有壅而未達賢才有抑而未用歟念之雖勤行則未至
昭明恐懼之誠意庶㡬隂陽之不違可自今月二十三
日後減常膳不御前殿及將来五月一日罷文徳殿視
<pb:KR4d0082_WYG_033-30a>
朝朕上奉東朝深愧常珍之日缺下臨庶尹猶冀嘉言
之上聞苟利於人其無不可故兹詔示想宜知悉
　　　鄧温伯免翰林承㫖不許不允詔二首
勑温伯覽所奏辭免恩命事具悉卿以文史足用乆在
禁林慎靖寡尤首承宻㫖雖云新命率皆前官尚此盤
桓固求引避既違朝廷號令之信徒有道路進退之嫌
其尚亟前勿為煩請所請宜不許故兹詔示想宜知悉
夏熱卿比平安好遣書指不多及
<pb:KR4d0082_WYG_033-30b>
勑温伯省所奏辭免恩命事具悉翰林以議論為官而
承㫖以年徳為選兹所以歴求多士復用舊乂卿既父
在朝廷當識朕意遷延退託雖多長者之風號令文詞
宜得宿儒之用成命不反固辭實難所請宜不允故兹
詔示想宜知悉夏熱卿比平安好遣書指不多及
　　　吕大防等再為旱乞退不允詔
勑大防等省所再上劄子奏近以旱暵為沴乞罷職任
伏䝉詔命不從所請伏望早賜施行事具悉常暘為災
<pb:KR4d0082_WYG_033-31a>
民瘠已甚朕為之父母而卿等為朕股肱相與憂之固
其任也然至於求罷職事則匪朕心朕既自以失徳為
疑卿等姑復以粃政為念因民情而圖救修旱備以防
微既能夙夜在公豈必逡巡去位朕志如是卿其少安
所請宜不允故兹詔示想宜知悉
　　　彰徳軍官吏軍民示喻敕書
勑彰徳軍官吏軍人僧道百姓等朕以魏都要地守難
其人馮京名臣姑易其節假爾鄴城之重壯我留鑰之
<pb:KR4d0082_WYG_033-31b>
聲矧旄鉞之得賢抑吏民之増氣已頒大號想慰輿情
今特授馮京檢校司空持節相州諸軍事相州刺史充
彰徳軍節度相州管内觀察處置等使再任知大名府
兼北京留守司公事畿内勸農使充大名府路安撫使
馬歩軍都總管仍加食邑五百戸食實封二百户勲封
如故故兹示諭悉宜知悉將士等各得平安好叅佐官
吏僧道耆壽百姓等並存問之遣書指不多及
　　　馮京免彰徳軍節鉞不許不允詔二首
<pb:KR4d0082_WYG_033-32a>
勑馮京覽所上表辭免恩命事具悉老臣所在衆志自
安邊鄙震其威名吏民習於條教事可坐定政無更張
是用因魏都之舊疆換鄴城之新節孚號既布僉謀畢
同方慶得人之難遽覽飛章之請吾命惟允卿其勿違
所請宜不許故兹詔示想宜知悉夏熱卿比平安好遣
書指不多及
勑馮京省所上表辭免恩命事具悉魏博重鎮舊用老
臣旄節寵章制存易地朕以卿著稱多士既歴三朝卧
<pb:KR4d0082_WYG_033-32b>
治此邦於今再嵗復欲借君以為重盖亦因民之所安
豈其固辭而可得免祗服成命永綏北郊所請宜不允
故兹詔示想宜知悉夏熱卿比平安好遣書指不多及
　　　文彦博免致仕合得五人恩澤詔
勑彦博省所劄子奏今来致仕依條合得五人恩澤乞
賜寢罷事具悉朝廷以恩遇老臣無所不厚而卿以禮
自克辭不敢居卿既能見得思義以律貪夫朕豈不能
成人之美以眀晚節盖知損之為益是以髙而不危所
<pb:KR4d0082_WYG_033-33a>
請宜允故兹詔示想宜知悉夏熱卿比平安好遣書指
不多及
　　　范百禄免翰林學士不允詔
勑百禄省所上表辭免恩命事具悉卿蚤以直言預英
祖之選中以直道干神考之知侃然立朝老而益劭朕
欲訪經籍討論之助求文章潤色之工既已寘卿金華
之中兹又擢卿玉堂之上矧復班六曹之首無躐等之
嫌繼仲父之賢有傳家之慶朝有成命勢不可違時方
<pb:KR4d0082_WYG_033-33b>
須才義亦難奪所請宜不允故兹詔示想宜知悉
　
　
　
　
　
　
　欒城集卷三十三

<pb:KR4d0082_WYG_034-1a>
欽定四庫全書
　欒城集卷三十四
　　　　　　　　　　　　　宋　蘇轍　撰
