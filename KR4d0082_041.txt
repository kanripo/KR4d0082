# -*- mode: mandoku-view -*-
#+TITLE: 欒城集
#+DATE: 2015-09-23 10:20:47
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 41


　　乞裁損浮費劄子
臣等竊見本部近編成元祐㑹計録大抵一歲天下所
收錢榖金銀幣帛等物未足以支一嵗之出今在藏庫
見錢費用已盡去年借朝廷封樁末鹽錢一百萬貫以
助月給舉此一事則其餘可以類推矣臣等聞古者制
<pb:KR4d0082_WYG_042-11b>
國之用必量入為出使三年耕必有一年之食故三十
年之間而九年之畜可得而備也今者文武百官宗室
之蕃一倍皇祐四倍景徳班行選人胥吏之衆率皆廣
増而兩税征商榷酒山澤之利比舊無以大相過也昔
祖宗之世所入既廣所出既微則用度饒衍理當然爾
今時異事變而奉行舊例有加無損今日天下已困弊
矣若更數年加之以饑饉因之以師旅為憂患必有不
可勝言者臣等備位地官與聞朝廷大計而喑黙不言
<pb:KR4d0082_WYG_042-12a>
異日雖被誅戮何補於事故臣等願及今日眀敕本部
取見今朝廷政事應干費用錢物者随事㸔詳量加裁
損使多不致於傷財少不至於害事二聖以身率之大
臣以身行之使天下曉然皆知事之當然而非朝廷有
所靳惜則誰不信伏昔治平熈寧之間因時立政凡改
官者自三嵗而為四嵗任子者自一嵗一人而為三嵗
一人自三嵗一人而為六嵗一人宗室自&KR0221;免以上漸
殺㤙禮天下晏然莫以為言此則今日之成法也臣等
<pb:KR4d0082_WYG_042-12b>
伏乞檢㑹寳元慶歴嘉祐故事於本部置司選擇近臣
共議其事嚴正近限責以實效法度一成數嵗之後費
用有節府庫漸充傳之無窮久而不弊則其於聖徳實
非小補也臣等愚拙不能修眀職業以廣財賦冐昧獻
言罪當萬死取進止
　貼黄勘㑹頃降朝㫖令本部裁减浮費前後所减三
　十餘事率皆浮費之小者然所减已約及二十餘萬
　貫不為無補今若事無大小並量行參酌裁損其為
<pb:KR4d0082_WYG_042-13a>
　利必大伏乞聖慈早賜施行
　　　論矦偁少欠酒課以抵當子利充填劄子
臣竊見今月二十二日敕滑州韋城縣百姓矦偁少欠
酒務課利等錢特許將子利並充欠數已拘收抵當契
書依舊在官仍許納錢收贖所欠課利等錢與均作七
年送納仍免差人監催餘人不得援例臣竊以民間欠
負合催合放皆有條法上下共守凡有寛貸皆先經户
部勘當於法無礙然後施行未有如矦偁之比直自朝
<pb:KR4d0082_WYG_042-13b>
廷批下聖㫖更不問條法可否一面行下仍令衆人不
得援例者本部官吏皆竊疑怪不敢奉行深恐此令一
行應干欠負之家皆懐不平之意已具狀申尚書省乞
朝廷裁酌施行去訖臣竊聞侯偁係皇太妃親戚二聖
篤於恩愛特為降此指揮踈賤之臣不當更有論奏
然臣職在右曹専掌坊塲法度祖宗條約當與天下共
之不宜以宮禁之私輒有撓敗臣恐此門一啟宫中遞
相扳援其漸可畏臣若失職不舉其罪大矣竊惟皇太
<pb:KR4d0082_WYG_042-14a>
妃供養二宮動循禮法外廷雖踈未聞有過差之事今
侯偁所欠不過萬數千緍耳若以私親之故出捐金帛
以濟其急下足以存骨肉之㤙上足以全祖宗之法天
下傳誦無復間言公法既完國勢増重其於太妃盛徳
亦非小補也臣不勝區區守法愛君之心欲乞追還前
命使天下眀知朝廷不以私愛害公義干冐鈇鉞俯伏
待罪取進止
　貼黄契勘人户承買塲務如有拖欠官錢已拘收抵
<pb:KR4d0082_WYG_042-14b>
　當在官其所收子利自合納官兼拘收抵當亦合依
　條出賣今所降聖㫖有此違礙
　　　再論裁損浮費劄子
臣等近奉敇裁減冗費上自宗室貴近下至官曹胥吏
旁及宮室械器凡無益過多之用皆得量事裁減唯獨
宮掖浮費名件不少有司不得盡見未敢輙議竊見近
降詔書以方將裁損入流以清取士之路遂命今後每
遇聖節大禮生辰太皇太后皇太后皇太妃所得㤙澤
<pb:KR4d0082_WYG_042-15a>
並四分減一欲以身先天下詔書既出中外臣庻皆知
聖眀以私徇公至有感激流涕者臣等仰測聖意克已
為人無所不可其欲裁損宮掖浮費與裁損私門㤙澤
何異然而至今未見施行者葢有司失於建眀則臣等
之罪也謹按寳元二年嘗命近臣詳定裁損冗費時諌
官韓琦建言請令三司取入内内侍省并御藥院内東
門司先朝及今来賜予支費之目比附酌中減省其無
名者一切罷去時有詔禁中支費只令入内内侍省御
<pb:KR4d0082_WYG_042-15b>
藥院内東門司相度減省報詳定所其臣僚支賜即許
㑹問入内内侍省等處施行及慶厯元年又詔入内内
侍省等處取先帝時帳籍比較近年内中用度之數以
聞是時所損浮費數目極多為益不細臣等欲乞陛下
推廣前日減省㤙澤已行之心仰法寳元慶厯祖宗已
試之效使天下眀知陛下節用裕民自宮禁始則凡有
裁損誰不心服臣等不勝區區干犯鈇鉞取進止
　翰林學士論時事八首
<pb:KR4d0082_WYG_042-16a>
　　　論黄河必非東决劄子(元祐四年八/月初十日上)
臣去嵗領户部右曹以財賦不足而開河之議不决河
北費用不貲曽三上章論河流西行已成河道而孫村
以東故道髙仰勢决難行是時大臣之議多謂故道可
開西流可塞朝廷因遣范百禄趙君錫親行相度以人
情論之符合大臣則易為言違背大臣則難為説而百
禄等既還皆謂故道不可開而西流不可塞何者地形
髙下可指而知水性避髙趨下可以一言而决故百禄
<pb:KR4d0082_WYG_042-16b>
等不敢䝉昧朝廷希合權要效其成説而致之陛下陛
下亦知其言眀白信而行之中外公議皆以為當今自
夏秋之交暑雨頻併河流暴漲出崖由孫村東行以理
言之盖河上每嵗常事耳而都水監勾當公事李偉與
河埽使臣因此張皇申報以分水為名欲因發囘河之
議都水監從而和之亦以僥倖欲成囘河之役臣竊以
為此輩類多小人不知逺慮河若安流則無以興起功
役功役不起則此軰差遣請受不可僥求惟有河事一
<pb:KR4d0082_WYG_042-17a>
興則求無不可而况大臣以其符合已説樂聞其事乎
臣竊聞見今河道西行孫村側左大約入地二丈以来
而見今申報漲水岀崖由新開口地東入孫村不過六
七尺欲因六七尺漲水而奪入地二丈河身雖三尺童子
知其難矣然朝廷遂為之遣都水使者興兵功開河道
進鋸牙欲約之使東今方河水盛漲其西行河道若不
斷流則遏之東行實同兒戯昔鯀堙洪水汩陳五行逆
天地髙下之性九載而功不成鯀以殛死今一河雖小
<pb:KR4d0082_WYG_042-17b>
而河朔百萬生靈安危所係柰何不計利害而輕動之
哉臣願陛下急命有司且徐觀水勢所向依累年漲
水舊例因其東溢引入故道以舒北京朝夕之憂其故道
堤坊壊缺之處畧加修完免其決溢而已至於開河進
約等事一切不得興功仍不許奏辟官吏調發夫役候
河勢稍定然後議之不過一月之後漲水既落則西流
之勢決無移理而羣小妄説不攻自破矣若不待水勢
稍定倉猝之間即行應副大役一起小人既得差遣請
<pb:KR4d0082_WYG_042-18a>
受因縁生事勢難禁止則河北之患有不可知者矣臣
兄軾前在經筵因論黄河等事為衆人所疾迹不自安
遂求引避臣今出位而言正與兄軾無異然不忍朝廷
莫大之害而舉朝臣僚懲創前事無有一人為陛下言
者是以不能自已狂愚率易伏俟誅譴取進止
　貼黄訪聞孫村出崖漲水今已斷流河上官吏未肯
　奏知朝廷臣乞特降聖㫖差不干碍官司體量聞奏
　　　乞罷修河司劄子(元祐五年二/月十三日上)
<pb:KR4d0082_WYG_042-18b>
臣於去年嘗再具劄子論黄河漲水於孫村出崖東流
本非東決而呉安持李偉等附㑹大臣欺罔朝聽欲囙
此塞斷北流東復故道差官調夫於今年春首興起大
役臣竊疾之是以不避煩瀆越職獻言以為河北生靈
連嵗灾傷不宜輕有舉動乞陛下斷之於心力止其事
是時大臣固執前議天聽髙逺言不能囘臣尋被命出
使契丹道過河北見州縣官吏訪以河事皆以目相視
不敢正言及今年正月還自敵中所過吏民方舉手相
<pb:KR4d0082_WYG_042-19a>
慶皆言近有朝㫖罷囘河大役命下之日北京之人驩
呼鼓舞以為二聖眀見千里之外雖或巧為障蔽而天
日所照卒無能為惟減水河役遷延不止耗蠧之事十
存四五民間竊議意大臣業已為此勢難遽囘既為聖
鑒所臨要當迤邐盡罷今月六日果䝉聖㫖以旱灾為
名權罷修黄河候今秋取㫖大臣覆奏盡罷黄河東北
流及諸河功役民方憂旱皇皇之際聞命踴躍實荷聖
㤙然臣竊詳聖㫖不謂減水河必不可開而託名旱灾
<pb:KR4d0082_WYG_042-19b>
曲全大臣不欲眀指其過而大臣復請遍罷諸河以葢
獨罷減水之迹上下相䝉體實未便何者北流堤坊積
嵗不治近来南宮宗城等處決溢皆由堤坊怯薄夏秋
水漲勢不能支都水官吏竊幸其事因以為囘河減水
之説既不依常理興功貼築甚者又大計閉塞决口功
料以形比孫村囘河之費意謂彼此費用相若則孫村
之役不為過當由此北流之患漫不禁止臣昨過瀛深
洺等州界吏民皆言今年若不治堤數州之民受害尤
<pb:KR4d0082_WYG_042-20a>
甚至於東流故道地勢積髙必不可復所開減水河雖
不開掘每嵗漲水必由此行嵗嵗淤髙徃事可騐縱復
開掘深廣河淤一上勢不復存於此施功顯是枉費國
力而捨彼為此欺罔可知然臣之所憂非特在此何者
河流之不可復東若使上下誠有不知悞興大役雖傷
財害民為患不小而事有過誤於君臣之間逆順之際
未為大不便也今者大臣之議違衆悖理决不可為而
恊力主張膠固為一去嵗所罷今嵗復行順之者任用
<pb:KR4d0082_WYG_042-20b>
違之者斥去雖被聖㫖猶復遷就以便其私陛下之言
上合天意下合民心因水之性功力易就天語激切中
外聞者或至泣下而大臣奉行不得其半由此觀之則
是大臣所欲雖害物而必行陛下所為雖利民而不聴
至於委曲囘避巧為之説僅乃得行君權已奪國勢倒
植臣所謂君臣之間逆順之際大不便者此事是也董
仲舒有言尊其所聞則髙眀矣行其所知則光大矣今
陛下既得其所聞知然未能尊而行之臣恐羣臣顧望
<pb:KR4d0082_WYG_042-21a>
有不為陛下用者矣故臣願陛下有所不知知之必行
有所不行行之必盡黄河既不可復囘則先罷修河司
只令河北轉運司盡將一道兵功修貼北流堤岸罷呉
安持李偉都水監差遣正其欺罔之罪使天下曉然知
聖意所在如此施行不獨河事就緒天下臣庻自此不
敢以虚誑欺朝廷弊事庻㡬漸去矣臣待罪翰苑身無
言責冐昧納忠譏訶貴近罪合萬死然念頃自初任知
縣䝉二聖非次㧞擢首尾五年叨在禁近㤙徳深重羣
<pb:KR4d0082_WYG_042-21b>
臣少比臣而不言天下無敢言者矣斧鉞之誅所不敢
避取進止
　貼黄訪聞修河司承受内臣鄭居簡近為黄河故道
　不可復行不敢虚占本職請受乞先罷任已䝉朝廷
　允許以此觀之顯是修河司不消復存其呉安持李
　偉尚自貪禄怙權未即引去伏乞早賜罷免所有修
　河司見管職事即乞依去年正月二十八日已降指
　揮令河北轉運司結絶
<pb:KR4d0082_WYG_042-22a>
　訪聞修河司妄舉大役畧無所益而費用錢糧物料
　萬數不少河北灾傷之後極不易應副縦是封樁錢
　物亦出自民力深可痛惜臣欲乞委河北提轉不干
　碍官具前後所費用過數目結罪保眀聞奏所貴朝
　廷上下具知蠹害之實今後慎於興作
　北使還論北邊事劄子五道
　　　一論北朝所見於朝廷不便事
臣等近奉使出疆見北界兩事於中朝極為不便謹具
<pb:KR4d0082_WYG_042-22b>
條列如後
　一本朝民間開版印行文字臣等竊料北界無所不
　　有臣等初至燕京副留守邢希古相接送令引接
　　殿侍元幸傳語臣轍云令兄内翰(謂臣/兄軾)眉山集已
　　到此多時内翰何不印行文集亦使流傳至此及
　　至中京度支使鄭顓押晏為臣轍言先臣洵所為
　　文字中事迹頗能盡其委曲及至帳前館伴王師
　　儒謂臣轍聞常服伏苓欲乞其方葢臣轍嘗作服
<pb:KR4d0082_WYG_042-23a>
　　伏苓賦必此賦亦已到北界故也臣等因此料本
　　朝印本文字多已流傳在彼其間臣僚章疏及士
　　子䇿論言朝廷得失軍國利害葢不為少兼小民
　　愚陋惟利是視印行戯褻之語無所不至若使盡
　　得流傳北界上則洩漏機宻下則取笑&KR0311;敵皆極
　　不便訪聞此等文字販入塞外其利十倍人情嗜
　　利雖重為賞罰亦不能禁惟是禁民不得擅開板
　　印行文字令民間每欲開板先具本申所屬州為
<pb:KR4d0082_WYG_042-23b>
　　選有文學官二員據文字多少立限㸔詳定奪不
　　犯上件事節方得開行仍重立擅開及㸔詳不實
　　之禁其今日前已開本仍委官定奪有渉上件事
　　節並令破板毁棄(如一集中有犯只毁所犯之文/不必毁全集㸔詳不實亦凖前)
　　(法/)如此庻㡬此弊可息也
　一臣等竊見北界别無錢幣公私交易並使本朝銅
　　錢㳂邊禁錢條法雖極深重而利之所在勢無由
　　止本朝每嵗鑄錢以百萬計而所在常患錢少葢
<pb:KR4d0082_WYG_042-24a>
　　散入四夷勢當爾也謹按河北河東陜西三路土
　　皆産鐵見今陜西鑄折二鐵錢萬數極多與銅錢
　　並行而民間輕賤鐵錢鐵錢十五僅能比銅錢十
　　而官用鐵錢與銅錢等縁此解鹽鈔法久逺必敗
　　河東雖有小鐵錢然數目極少河北一路未嘗鼓
　　鑄臣等嘗聞議者謂可於三路並鑄鐵錢而行使
　　之地止於極邊諸州極邊見在銅錢並以鐵錢兊
　　換般入裏州軍如此則雖不禁錢出外界而其弊
<pb:KR4d0082_WYG_042-24b>
　　自止矣伏乞下户部令遍問三路提轉安撫司詳
　　講利害如無窒碍乞早賜施行惟河東路極邊數
　　郡訪聞每嵗秋成必假銅錢於北界人户收糴乞
　　令相度若以紬絹優與折博有無不可此計若行
　　為利不小
　　　二論北朝政事大畧
臣等近奏敕差充北朝皇帝生辰國信使尋已具語録
進呈訖然於北朝所見事體亦有語録不能盡者恐朝
<pb:KR4d0082_WYG_042-25a>
廷不可不知謹具三事條列如左
　一北朝皇帝年顔見今六十以来然舉止輕徤飲㗖
　　不衰在位既乆頗知利害與朝廷和好年深蕃漢
　　人户休養生息人人安居不樂戰鬭加以其孫燕
　　王㓜弱頃年契丹大臣誅殺其父常有求報之心
　　故欲依倚漢人託附本朝為自固之計雖北界小
　　民亦能道此臣等過界後見其臣僚年髙曉事如
　　接伴耶律恭燕京三司使王經副留守邢希古中
<pb:KR4d0082_WYG_042-25b>
　　京度支使鄭顓之流皆言及和好咨嗟嘆息以為
　　自古所未有又稱道北朝皇帝所以管待南使之
　　意極厚有接伴臣等都管一人未到帳下除翰林
　　副使送伴副使王可離帳下不數日除三司副使
　　皆言縁接伴南使之勞以此觀之北朝皇帝若且
　　無恙北邊可保無事惟其孫燕王骨氣凡弱瞻視
　　不正不逮其祖雖心似向漢未知得志之後能彈
　　壓蕃漢保其禄位否耳
<pb:KR4d0082_WYG_042-26a>
　一北朝之政寛契丹虐燕人葢已舊矣然臣等訪聞
　　山前諸州祗候公人止是小民爭鬬殺傷之獄則
　　有此弊至於燕人彊家富族似不至如此契丹之人
　　每冬月多避寒於燕地收放住坐亦止在天荒地
　　上不敢侵犯税土兼賦役頗輕漢人亦易於供應
　　惟是每有急速調發之政即遣天使帶銀牌於漢
　　户須索縣吏動遭鞭箠富家多被强取玉帛子女
　　不敢愛惜燕人最以為苦兼法令不眀受賕鬻獄
<pb:KR4d0082_WYG_042-26b>
　　習以為常此葢北方之常俗若其朝廷郡縣盖亦
　　粗有法度上下維持未有離析之勢也
　一北朝皇帝好佛法能自講其書每夏季輒㑹諸京
　　僧徒及其羣臣執經親講所在修盖寺院度僧甚
　　衆因此僧徒縱恣放債營利侵奪小民民心甚苦
　　之然契丹之人縁此誦經念佛殺心稍悛此盖北
　　界之巨蠧而中朝之利也
右謹録奏聞乞賜省閲亦足以見隣國向背得失情状
<pb:KR4d0082_WYG_042-27a>
取進止
　　　三乞罷人從内親從官
臣等近奉使北朝竊見每畨人從内各有親從官二人
充牽櫳官訪聞自前牽櫳官並只是宣武長行不差親
從官止於近嵗始行差充縁親從官多係市井小人既
差入國自謂得以伺察上下入界之後恣情妄作都轄
以下望風畏避不敢誰何雖於使副亦多蹇傲北人窺
見於體不便昨来左畨有李寔一名見作過犯已送雄
<pb:KR4d0082_WYG_042-27b>
州枷勘施行縁選差使副責任不輕謂不須旁令小人
更加伺察况已有譯語殿侍别具語録足以闗防欲乞
令後遣使其牽櫳官依舊只差宣武長行更不差親從
官取進止
　　　四乞隨行差常用大車
臣等近奉使北朝每畨於車營務差到車六兩般載官
司合用諸物其車多是低小脆惡纔行一兩程即致損
壊㳂路不輟修完僅能到得雄州極為不便葢為國信
<pb:KR4d0082_WYG_042-28a>
内有鞍轡等匣舊例不得使常用大車須得别凖備此
車専充入國既居常不使風雨暴露積乆損爛臨時
差撥但取數足致有此弊竊見每嵗接送伴北使只使
常用大車頗極牢壯今若令入國亦只選差常用大車
四乘令勾當使臣等自辦簟竹於車箱前後夾縛安置
諸匣别無不便免使㳂路修車煩擾州縣極為穩便取進
止
　　　五乞立差馬及駞日限
<pb:KR4d0082_WYG_042-28b>
臣等近奉使北朝竊見一行所用馬及橐駞並於太僕
寺及駞坊差撥撿㑹條貫俱未有差撥日限由此妨監
公人例於使副臨起發日然後差撥盖逐坊監多有病
患駞馬本處避見倒死科較利在臨時差撥葢逐坊監
多有病患駞馬本處避見倒死退換以此入界之後經
渉苦寒嶮逺多致倒死有誤使事欲乞今後所差入國
駞馬並於起發半月以前差定仍即時闗報使副令㸔
騐㨂擇取進止
<pb:KR4d0082_WYG_042-29a>
　　　為旱乞罷五月朔朝㑹劄子(元祐五/年四月)
臣伏見去冬無雪今歲春夏時雨絶少二麥不收秋種
未入旱勢闊逺嵗事可慮伏惟太皇太后陛下皇帝陛
下聖心焦勞請禱備至發倉粟留上供米以救飢饉苟
可利民無所愛惜而天意未囘旱氣日甚臣實憂之竊
惟古之眀君遇灾恐懼内既竭其誠心嗇用勸分以濟
民厄外必避殿減膳廣求直言以答天意今二聖既勤
其内而外事未修五月之旦將御文徳朝羣臣臣恐九
<pb:KR4d0082_WYG_042-29b>
重之秘憂懼之實民莫得知徒見陛下晏然坐朝臨御
大衆民愚無知或謂陛下不畏天災不䘏民瘼人心一疑
天意弗順以此救旱所損大矣臣愚伏願陛下舉行祖
宗故事眀詔有司罷朔㑹避正殿損常膳令百官吏民
皆得上封事指陳時政闕失如此施行雖未得雨而人
知陛下寅畏天戒不吝改過羣情悦伏神亦將助以此
救旱非小補也近日執政大臣雖曽奏乞解罷職任以
答天變而所請未力無益於事今若陛下既自引咎則
<pb:KR4d0082_WYG_042-30a>
大臣勢難獨止雖未可遽從若且例降一官竢得雨而
復君臣恊心灾庻可止臣備位禁林心有所見不敢緘
黙或加采納乞不出臣此章只作聖意行下於體尤便
取進止
　
　
　
　
<pb:KR4d0082_WYG_042-30b>
　
　
　
　
　
　
　
　欒城集巻四十二

<pb:KR4d0082_WYG_043-1a>
欽定四庫全書
　欒城集巻四十三
　　　　　　　　　　　　　宋　蘇轍　撰
　御史中丞論時事一十二首
　　乞舉御史劄子
臣以空疎備位執法當得僚佐以助不逮竊見兩院御
史止三人而兩人辭免未入不獨言者寡少於朝廷得
失有所不盡而六察所治事務至煩力有不及則百司
<pb:KR4d0082_WYG_043-1b>
怠廢頃者員缺不補動經歲月衆論莫不疑怪臣竊見
唐制臺官皆大夫中丞自辟有不由此除授敕命雖行
皆拒而不納至本朝雖稍損其舊然亦必令本臺與兩
制分舉而人才自擇其可者用之初無執政用人之法
也然人才之難非獨今日故自唐太宗以來兼設監察
裏行以待資淺之士而祖宗舊制亦許用京朝官知縣
以上立法稍寛易於應格近日舉法須得實厯通判一考
人物衰少莫甚於今而獨於言事官重為艱阻實未允
<pb:KR4d0082_WYG_043-2a>
當臣頃在内外制見每有詔下同列相視患無合格可
舉之人所舉既上又多不用却於前任臺官中推擇任
使雖云舊人不免出自執政所可殊失祖宗博舉之意
臣今欲乞並詔本臺及兩制依放舊制舉升朝官初任
通判以上或第二任知縣(通判以上及知/縣人所舉各半)從聖意選擇
補足見闕仍依舊置監察裏行所貴祖宗選任臺官舊
法不至隳壊而綱紀之地易於得人亦免遺曠取進止
　　薦吕陶吳安詩劄子
<pb:KR4d0082_WYG_043-2b>
臣今月二十四日面奏司馬康久病諫官闕人乞早賜
選擇除授尋奉聖㫖只為難得人臣退而思之知人之
難莫如巳試之騐竊見前在司諫吕陶右司諫吳安詩
昔任言責知無不言雖各曾罷去並不縁過惡同時臺
諫已斥復用者迨今已遍惟陶以言韓維不公韓氏黨
與强盛為衆所疾安詩以言王讜進用不當讜連姻權
勢無由復進質之公議皆謂不平若䝉聖恩還付舊職
俾得盡心圖報必有可觀方今臺諫並闕臣雖備位執
<pb:KR4d0082_WYG_043-3a>
法才短無助深恐言職曠弛無補聖明謹采衆論冒昧
塵獻乞更加採察特賜録用不勝幸甚取進止
　　乞罷熙河修質孤勝如等寨劄子
臣伏見西夏輕狡屢臣屢叛為患莫測昨與延安商量
地界遷延不决捨歸本國招之不至邊人之議始謂地
界自此不可復議而坤成賀使亦不當至矣今者天誘
其衷使者既巳及境而地界復議如故方其未遽告絶
招懷之計猶可復施此實中國之利也然臣恐朝廷忽
<pb:KR4d0082_WYG_043-3b>
而不慮不於今日窮究端由窒其釁隙必竢邊患既起
而後圖之則無及矣臣聞熙河近日創修質孤勝如二
堡侵奪夏人御莊良田又於蘭州以北過河二十里議
築堡寨以廣斥堠夏人因此猜貳不受約束其怨毒邊
吏不信朝廷不言可見矣徒以歳賜至厚和市至優是
以勉修臣節其實非徳我也使之稍有便利豈肯帖然
不作過哉何者中國既失大信則夷人不可復責故也
臣竊惟朝廷之於西夏棄捐金帛割裂疆土一無所愛
<pb:KR4d0082_WYG_043-4a>
者累年於兹矣而熙河帥臣與其將吏不原朝廷之心
徼求尺寸之利妄覬功賞以害國事深可疾也頃年熙
河築西關城聲言次築龕谷鬼章疑懼遂舉大兵攻擾
一路瘡痍至今未復今既城質孤勝如其勢必及龕谷
夏人驚疑正與鬼章事同由此言之則曲在熈河非夏
人之罪也夫蘭州之為患所從來逺矣昔先帝分遣諸
將入界李憲當取靈武畏怯不敢深入遂以此州塞責
自是以來築城聚兵完械積粟勞費天下動以千萬為
<pb:KR4d0082_WYG_043-4b>
計議者患之久矣好事之臣因此講求遺利以為金城
本漢屯田舊地田極膏腴水可灌溉不患無食患在不
耕不患不耕患無保障凡西關龕谷質孤勝如與過河
築城皆所以為堡障也從來熙河遣兵侵耕此地皆為
夏人所殺况於築堡致冦無疑而朝廷恬不為怪坐視
邊釁之啓深可惜也夫蘭州不耕信為遺利矣若使夏
人背叛則其為患比之不耕蘭州何翅百倍故臣以為
朝廷當權利害之重輕有所取捨况蘭州頃自邊患稍
<pb:KR4d0082_WYG_043-5a>
息物價漸平比之用兵之時何止三分之一若能忍此
勞費磨以歲月徐觀間隙竢夏人微弱决不敢爭乃議修
築如此施行似為得策臣不知邊臣何苦而為此怱怱
也昔唐明皇欲取吐蕃石堡城隴右節度使王忠嗣名
將也以為頓兵堅城費士數萬然後可圖恐所得不醻
所失請厲兵馬待釁取之帝意不快忠嗣由此得罪其
後帝使哥舒翰攻拔之雖開屯田獲軍實不為無補而
士卒死亡畧盡皆如忠嗣之言唐史以為深戒此則今
<pb:KR4d0082_WYG_043-5b>
日之龜鑒也若朝廷不用臣言臣料夏人久必復叛用
兵之後不免招來其為勞恥必甚今日敵人强梁則畏
之敵人柔伏則陵之恐非大國之體也惟陛下留神省
察取進止
　貼黄臣聞朝廷欲遣孫路以㸃檢弓箭手為名因商
　量熙河界至臣觀孫路昔在熙河隨李憲等造作邊
　事由此䝉朝廷擢用深恐路狃習前事不以夏人逆
　順利害為心而妄圖蘭州小利以失國家大計伏乞
<pb:KR4d0082_WYG_043-6a>
　明賜戒敕若因界至生事别致夏人失和勞民蠧國
　罪在不赦
　　薦林豫劄子
臣竊見天下久安士久不試才者無以自見緩急之際
朝廷不知所用昔漢丞相王嘉憂世乏人嘗上書言前
蘇令起為盜欲遣大夫問狀時見大夫無可使者召盩
厔令尹逢拜諫大夫遣之今諸大夫有材能者甚少宜
畜養可成就者則士赴難不愛其死臨事倉卒乃求非
<pb:KR4d0082_WYG_043-6b>
所以明朝廷也臣以不才竊位以為侍從近臣誠及今
閒暇各舉所知朝廷得以稍加優異則緩急宜有所補
臣竊見右通直郎林豫吏幹强敏長於應變所至可紀
初任泉州惠安尉以選捕獲尤溪强劫賊二十四人䝉
恩轉三官次任簽書亳州判官復以選捕楚州漣水羣
盜又獲三十八人累减六年磨勘仍不依名次指射差
遣觀其措置方畧頗得古人用兵之意若䝉朝廷拔擢
更加試用宜有可觀今世智䇿之士不可多得若令吏
<pb:KR4d0082_WYG_043-7a>
部隨例注授碌碌於外異日欲有使令不若素養之為
善也臣不勝區區採擇衆善以補萬一取進止
