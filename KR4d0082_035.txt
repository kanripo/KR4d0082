# -*- mode: mandoku-view -*-
#+TITLE: 欒城集
#+DATE: 2015-09-23 10:20:47
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 35


三十五
　　　　　　　　　　　　　宋　蘇轍　撰
　論時事狀三首
　　　制置三司條例司論事狀(奏乞外/任狀附)
轍頃者誤䝉聖㤙得備官屬受命以来於今五月雖勉
强從事而才力寡薄無所建眀至於措置大方多所未
諭每獻狂瞽輒成異同退加考詳未免疑惑是以不虞
<pb:KR4d0082_WYG_035-1b>
僣冐聊復一言竊見本司近日奏遣使者八人分行天
下按求農田水利與徭役利害以為方今職司守命無
可信用欲有興作當别遣使愚陋不逹竊以為國家養
材如林治民之官棊布海内興利除害豈待他人今始
有事輒特遣使使者一出人人不安能者嫌使者之侵
其官不能者畏使者之議其短客主相忌情有不通利
害相加事多失實使者既知朝廷方欲造事必謂功效
可以立成人懐此心誰肯徒返為國生事漸不可知徒
<pb:KR4d0082_WYG_035-2a>
使官有送迎供饋之煩民受更張勞擾之弊得不補失
將安用之朝廷必欲興事以利民轍以為職司守令足
矣葢勢有所便衆有所安今以職司治民雖其賢不肖
不可知而衆所素服於勢為順稍加選擇足以有為是
以古之賢君聞選用職司以責成功未聞遣使以代職
司治事者也葢自近世政失其舊均稅寛䘏毎事遣使
冠葢相望而卒無絲毫之益謗者至今未息不知今日
之使何以異此至於遣使條目亦所未安何者勸課農
<pb:KR4d0082_WYG_035-2b>
桑墾闢田野人存則舉非有成法誠使職司得人守令
各舉其事罷非時無益之役去猝暴不急之賦不奪其
力不傷其財使人知農之可樂則將不勸而自勵今不
治其本而遂遣使將使使者何從施之議者皆謂方今
農事不修故經界可興農官可置轍觀職司以下勸農
之號何異於農官嘉祐以来方田之令何異於經界行
之歴年未聞有益此農田之説轍所以未諭也天下水
利雖有未興然而民之勞佚不同國之貧富不等因民
<pb:KR4d0082_WYG_035-3a>
之佚而用國之富以興水利則其利可待因民之勞而
乘國之貧以興水利則其害先見苟誠知生民之勞佚
與國用之貧富則水利之廢興可以一言定矣而况事
起無漸人不素講未知水利之所在而先遣使使者所
至必將求之官吏官吏有不知者有知而不告者有實
無可告者不得於官吏必求於民不得於民其勢將求
於中野興事至此葢已甚勞此水利之説轍所未諭也
徭役之事議者甚多或欲使鄉户助錢而官自雇人或
<pb:KR4d0082_WYG_035-3b>
欲使城郭等第之民與鄉户均役或欲使品官之家與
齊民並事此三者皆見其利不見其害者也役人之不
可不用鄉户猶官吏之不可不用士人也有田以為生
故無逃亡之憂朴魯而少詐故無欺謾之患今乃捨此
不用而用浮浪不根之人轍恐掌財者必有盗用之姦
捕盗者必有竄逸之弊今國家設捕盗之吏有巡檢有
縣尉然較其所獲縣尉常宻巡檢常踈非巡檢則愚縣
尉則智葢弓手鄉户之人與屯駐客軍異耳今將使雇
<pb:KR4d0082_WYG_035-4a>
人捕盗則與獨任巡檢不殊盗賊縱横必自此始轍觀
近嵗雖使鄉户頗得雇人然至於所雇逃亡鄉户猶任
其責今遂欲於兩稅之外别立一科謂之庸錢以備官
雇鄉户舊法革去無餘雇人之責官所自任且自唐楊
炎廢租庸調以為兩稅取大歴十四年應干賦歛之數
以定兩稅之額則是租調與庸兩稅既兼之矣今兩稅
如舊奈何復欲取庸盖天下郡縣上户常少下户常多
少者徭役頻多者徭役簡是以中下之户每得休間今
<pb:KR4d0082_WYG_035-4b>
不問户之髙低例使出錢助役上户則便下户實難顛
倒失宜未見其可然議者皆謂助役之法要使農夫專
力於耕轍觀三代之間務農最切而戰陣田獵皆出於
農茍以徭役較之則輕重可見矣城郭人户雖號兼并然
而緩急之際郡縣所賴饑饉之嵗將勸之分以助民盗
賊之嵗將借其力以捍敵故財之在城郭者與在官府
無異也方今雖天下無事而三路芻粟之費多取亰師
銀絹之餘配賣之民皆在城郭茍復充役將何以濟故
<pb:KR4d0082_WYG_035-5a>
不如稍加寛假使得休息此誠國家之利非民之利也
品官之家復役已乆議者不究本末徒聞漢世宰相之
子不免戍邊遂欲使衣冠之人與編户齊役夫一嵗之
更不過三日三日之雇不過三百今世三大户之役自
公卿以下無得免者以三大户之役而較之三日之更
則今世既已重矣安可復加㢤盖自古太平之世國子
俊造將用其才者皆復其身胥史賤吏既用其力者皆
復其家聖人舊法良有深意以為責之以學而奪其力
<pb:KR4d0082_WYG_035-5b>
用之於公而病其私人所難兼是以不取奈何至於官
户而又將役之且州縣差役之法皆以丁口為之髙下
今已去鄉從宦則丁口登降其勢難詳將使差役之際
以何為據必用丁則州縣有不能知必不用丁則官户
之役比民為重今朝廷所條約官户如租佃田宅斷買
坊塲廢舉貨財與衆争利比於平民皆有常禁茍使之
與民皆役則昔之所禁皆當廢罷罷之則其弊必甚不
罷則不如為民此徭役之說轍所以未諭也轍又聞發運
<pb:KR4d0082_WYG_035-6a>
之職今將改為均輸常平之法今將變為青苗愚鄙之
人亦所未逹昔漢武外事四夷内興宫室財用匱竭力
不能支用賈人桑羊之說買賤賣貴謂之均輸雖曰民
不加賦而國用饒足然而法術不正吏縁為姦掊克日
深民受其病孝昭既立學者爭排其說霍光順民所欲
從而予之天下歸心遂以無事不意今世此論復興衆
口紛然皆謂其患必甚於漢何者方今聚歛之臣才智
方畧未見桑羊之比而朝廷破壊規矩解縱繩墨使得
<pb:KR4d0082_WYG_035-6b>
馳騁自由惟利是嗜以轍觀之其害必有不可勝言者
矣今立法之初其說甚美徒言徙貴就賤用近易逺茍
誠止於此則似亦可為然而假以財貨許置官吏事體
既大人皆疑之以為雖不眀言販賣然既許之以變易
矣變易既行而不與商賈爭利者未之聞也夫商賈之
事曲折難行其買也先期而與錢其賣也後期而取直
多方相濟委曲相通倍稱之息由此而得然至徃徃敗
折亦不可期今官買是物必先設官置吏簿書禄廩為
<pb:KR4d0082_WYG_035-7a>
費已厚然後使民各輸其所有非良不售非賄不行是
以官買之價比民必貴及其賣也弊復如前然則商賈
之利何縁可得徒使謗議騰沸商旅不行議者不知慮
此至欲損數百萬緍以為均輸之法但恐此錢一出不
可復還且今欲用忠實之人則患其拘滯不通欲用巧
智之士則患其出没難考委任之際尤難得人此均輸
之說轍所以未諭也常平條勑纎悉具存患在不行非
法之弊必欲修眀舊制不過以時歛之以利農以時散
<pb:KR4d0082_WYG_035-7b>
之以利末歛散既得物價自平貴賤之間官亦有利今
乃改其成法雜以青苗逐路置官號為提舉别立賞罰
以督增虧法度紛紜何至如此而况錢布於外兇荒水
旱有不可知歛之則結怨於民捨之則官將何賴此青
苗之說轍所以未諭也凡此數事皆議者之所詳論眀
公之所深䆒而轍以才性扑拙學問空踈用意不同動
成違忤雖欲勉勵自效其勢無由茍眀公見寛諒其不
逮特賜敷奏使轍得外任一官苟免罪戾而眀公選賢
<pb:KR4d0082_WYG_035-8a>
舉能以備僚佐兩獲所欲幸孰厚焉
　　　(附/)條例司乞外任奏狀
　右臣近䝉聖恩召對便殿面賜差使仍奉徳音不許
　辭避伏自受命於今五月雖日夜勉强而才性朴拙
　議論迂踈毎於本司商量公事動皆不合伏惟陛下
　創置此局將以講求財利循致太平宜得同心協力
　之人以備官屬而臣獨以愚鄙固執偏見雖欲自效
　其勢無由臣已有狀申本司具述所論不同事件茍
<pb:KR4d0082_WYG_035-8b>
　陛下閔臣孤危未賜誅譴伏乞除臣一合入差遣使
　得展力州郡敢不䇿勵駑鈍以酬㤙私臣無任瞻天
　請命激切屏營之至
　　　陳州為張安道論時事書
伏以中外臣庻各有職事越職而言國有常憲臣守土陳
州非有言責而輒言之計其狂愚兹實有罪然臣伏念
頃以老疾不任吏事陛下未忍廢棄親擇便地以遂安
養將辭之日面奉徳音以為大臣之義皆當為國謀慮
<pb:KR4d0082_WYG_035-9a>
不宜以中外為嫌有所不盡古人有言雖乃身在外乃
心罔不在王室伏惟聖徳廣大無所不容而臣自到任
以来于今一嵗心目昏眩有加無瘳故嘗乞匄餘生求
還閭舎區區之誠久而未獲陛下視臣志氣一衰至此
豈復有意别白是非而與世俗爭議也㢤是以得失之
間久無所與今者竊有所懐上為陛下叅之官吏下為
陛下騐之百姓而安危之機實在於此自惟受恩累聖
邦之休戚身實同之志力雖衰於義不可嘿已然臣之
<pb:KR4d0082_WYG_035-9b>
所欲言者非敢逺引前古逆探未然以惑陛下之聦眀
也凡皆陛下之所嘗試而臣愚之所與聞者耳臣伏見
陛下即位之始計慮深逺凡有所建動合天心始議山
陵深䘏費用之廣推眀先帝薄𦵏之命以詔有司四方
聞之無不感泣其後一年之間誕布號令勸率宗族惇
孝弟之行勉勵州郡先農桑之政復轉對以廣言路議
徭役以寛民力盛徳之事不可具紀是時天下雖大變之
後而無不翹然想聞徳音以忘其憂兩宫歡欣九族親
<pb:KR4d0082_WYG_035-10a>
睦羣臣萬民䝉福而安紛紜之議不至於朝廷謗讟之
聲不聞於里閭陛下優㳺無為而天下已治矣為國如
此豈不樂哉陛下自今視之當日之政其可悔恨者凡
有㡬以臣觀之非獨陛下無所悔恨雖天下之人亦未
有以為失當者也何者政令簡易而人情之所安耳易
曰易則易知簡則易從易知則有親易從則有功有親
則可乆有功則可大嚮使陛下推行此道始終不變則
臣以為乆大之功可得而致矣其後求治太切用意過
<pb:KR4d0082_WYG_035-10b>
當姦臣縁隙得進邪說始議開邊以中上㫖於是延安
有横山之謀保安有招誘之計陛下饒之以金帛假之
以干戈小人貪功慮害不逺輕發深入結怨西戎攘奪
尺寸無用之土空竭内府累世之積大者疲弊秦雍小
者身死宼讐西鄙騷然不寧而陛下始一悔矣然而陛
下天姿英果有漢武宏逹之量雖復兵吏失律而立功
之意未嘗少衰是以左右大臣測知此心復進財利之
説陛下樂聞其利而未暇深究其害於是舉而從之置條
<pb:KR4d0082_WYG_035-11a>
例司以講求天下之遺利已酉之秋新政始出自是以
来凡所變革不可悉數其最大者一出而為常平青苖
再出而為揀兵併營三出而為出錢雇役四出而為保
甲教閲四者並行於世官吏疑惑兵民憤怨諌爭者章
交於朝誹謗者聲播於市陛下不勝其煩為之當宁太
息日昃而不食矣然猶幸其成功力排衆人之議而固
守之天下方共厭苦而不知其所止也而揀兵併營之
䇿其害先見武夫兇悍為怨最深為患最急陛下知其
<pb:KR4d0082_WYG_035-11b>
不可於是多支月糧復收退卒以順適其意而陛下既
再悔矣然軍中之口猶復匈匈不靖陛下雖推恩撫之
而終不以為恵反謂陛下畏之耳不幸邊臣失算再生戎患帷
幄之臣謀之不臧不務安之而務撓之臨遣執政付以
疆事多出金幣豫書誥敕以成其深入之計當此之時
天下之心知其必敗矣而陛下與一二臣者方以為萬
舉而萬全既而出兵無人之境築城不守之地困弊腹
心以求無益之功使秦晉之民父子流離肝腦塗地戎
<pb:KR4d0082_WYG_035-12a>
人徼勌受屈已築之城隨即傾覆救援之兵相繼潰叛
四方震動君臣宵旰而後下罪已之詔投竄元宰以謝
二鄙而陛下既三悔矣夫此三者方其未悔也陛下亦
以為是邪非邪陛下犯逆衆心力行而不顧其必以為
是不以為非也然而其終卒至於此然則方今陛下之
所是而未悔者無乃亦類此歟臣聞衆而不可欺者民
也勇而不可犯者兵也險而不可侮者隣國也今陛下
既已欺民犯兵而侮隣國矣夫犯兵侮隣變速而禍小
<pb:KR4d0082_WYG_035-12b>
至於欺民則變遲而禍大變速而禍小者瓦解之憂也
變遲而禍大者土崩之患也今瓦解之憂陛下既知悔
矣而土崩之患陛下未以為意此臣之所以寒心也易
曰不逺復無祗悔元吉事之未敗也陛下不悟其非必
俟其敗而後悔如向三者則陛下之復已逺而悔亦大
矣且臣觀之方今陛下之所是而未悔者亦有三而已
青苗助役保甲三者之弊臣不復言矣何也言事者論
其不可非一人也百姓毁壊支體燻灼耳目嫁母分居
<pb:KR4d0082_WYG_035-13a>
賤賣田宅以自脫免非一家也陛下其亦知之矣徘徊
而不改使民無所告訴加之以水旱繼之以饑饉積憾
之民奮為羣盗浸滛蔓延滅而復起英雄乘間而作振
臂一呼而千人之衆可得而聚也如此而勝廣之形成
此所謂土崩之勢也臣恐陛下至此雖欲復悔而無所
及矣故臣願陛下取即位之政與今日之事而試觀之
天下擾擾不安孰與今日之甚羣臣交口爭辨孰與今
日之衆陛下聴覽疲勌孰與今日之多悔恨自責孰與
<pb:KR4d0082_WYG_035-13b>
今日之切陛下誠以此較之則不待臣言之終而得失可
以自决矣且夫即位之政陛下之本心也今日之事臣
下之過計也陛下棄即位之本心而狥臣下之過計臣
竊以為過也雖然臣竊聽之道路方今陛下則亦悔之
矣悔之而不變非陛下之意也迫於建議之臣耳夫人
臣進謀於其君茍事之不遂而變以從衆則人主有以
測其深淺人主有以測其深淺則其用捨之命在於人
主此人臣之所以不便也臣竊痛陛下為社稷之計欲
<pb:KR4d0082_WYG_035-14a>
改過以安天下而怙權固位之臣持之而不釋陛下聦
眀睿智廢置自我而獨為此鬱鬱也漢宣帝與趙充國
議擊匈奴魏相非之以為當與平昌侯樂昌侯平恩侯
及有識者詳議乃可此三人者非賢於趙充國也然其
與國同憂樂無僥倖功名之心與晞望爵賞之意則過
於充國逺甚充國猶不可聽而况不如充國者㢤陛下
將安民保國而與喜功伐好權利者謀之臣不知其可
也臣不勝區區忘身憂國之誠是以勢踈而言切惟陛
<pb:KR4d0082_WYG_035-14b>
下察之
　　　自齊州囘論時事書(畫一/狀附)
臣自少讀書好言治亂方陛下求治之初上書言事陛下
不廢狂狷召對便殿親聞徳音九品賤官自此始得登
對論事當此之時陛下好問之聲震動海内愚賤之人
篤信寡慮以為天下之事可得徐陳遍舉指顧而定矣
既而誤䝉㤙澤受職條例抗論得失與有司不合得請
外補於今七年而天下之治安終未可見臣竊疑之伏
<pb:KR4d0082_WYG_035-15a>
惟陛下天縱聖徳聦眀睿智不學而具其於謀慮措置
曽何足云然自頃嵗以来毎有更張民率不服盖靑苗
行而農無餘財保甲行而農無餘力免役行而公私並
困市易行而商賈皆病上則官吏勞苦患其難行下則
衆庻愁嘆願其速改凡此四者豈陛下之聖眀有所不
知耶臣以為非也陛下之聖眀無所不知何以言之二
年以来陛下屢發英斷廢置大吏數其罪愆眀示臣庻
凡天下之所共疾惡者陛下無一不知由此觀之凡天
<pb:KR4d0082_WYG_035-15b>
下之所共厭苦者陛下何所不察今者皇天悔禍啟道
聖意易置輔相中外踊躍思覩寛政而歴日彌月寂寞
無聞衆心皇皇如乆飢而不得食臣雖愚陋竊獨為陛
下恨也陛下自即位以来求治之心常若不及意將以
尭舜之隆平易漢唐之淺陋不幸左右不眀陵遲以至
於此天下之人孰不知之今也既知其不可用而去之
又循舊術而不改將遂代之任咎此臣之所以為陛下
恨也且今天下之安危智者不再計矣水旱連年死者
<pb:KR4d0082_WYG_035-16a>
將半遺民飢困盗賊滿野疆埸未寧軍旅在外府庫空
竭邊餽寡少事之可憂者何可勝數術之不效㫁可見
矣然陛下獨遲遲而不决意者已為之而已廢之恐天
下有以窺其深淺耶臣聞人主之徳如天天之於物也
熾然而旱赤地千里草本皆死可謂虐矣然至雷雨時
作膏澤洋溢百榖奮起民復粒食鼓舞盛徳而忘旱之
虐何者度量廣大改過而無疑也如使宻雲而無雨既
雨而中止遲疑猶豫久而不忍則天下生物盡矣傳曰
<pb:KR4d0082_WYG_035-16b>
君子之過也如日月之食焉過也人皆見之更也人皆
仰之今陛下誠先治其心使虛一而静湛乎彼我得失
莫能嬰也去惡如棄塵垢遷善如救飢渇與民一新罷
此四事青苗之既散者要之以三嵗而不收息保甲之
既團者存其舊籍而不任事復差役以罷免役之條通
商賈以廢市易之令行之朞年而觀之茍民不安居水
旱復作盗賊復起財用復竭誠有一事以憂陛下臣請
伏罔上之誅以謝左右陛下誠不信臣數年之後親
<pb:KR4d0082_WYG_035-17a>
受其弊矣古人有言曰一慙之不忍而終身慙乎惟
陛下為社稷籌之臣謹列四事之害畫一以獻不勝愚
忠憤懣之誠干犯天威伏俟鈇鉞臣轍誠惶誠恐昧死
上書
　　　(附/)畫一狀
　謹案青苗免役保甲市易四事得失最為易見上自
　中外臣寮下至田父野老無有一不知者但以朝廷
　所行言其是則有功言其非則有罪是以畏避鉗黙
<pb:KR4d0082_WYG_035-17b>
　不敢正言臣今謹采衆議人所共知灼然可見者畫
　一開坐如後
　一議者皆謂富民假貸貧民坐收倍稱之息是以富
　　者日富貧者日貧今官散青苗取息二分收富人
　　并兼之權而濟貧民緩急之求貸不異於民間而
　　息不至於倍稱公私皆利莫便於此然公家之貸
　　其實與私貸不同私家雖取利或多然人情相通
　　别無條法今嵗不足而取償於来嵗米粟不給而
<pb:KR4d0082_WYG_035-18a>
　　繼之以芻藁雞豚狗彘皆可以還債也無嵗月之
　　期無給納之費出入閭里不廢農作欲取即取願
　　還即還非如公家動有違礙故雖或取息過倍而
　　民恬不知今官貸青苗責以見錢催隨二稅隣里
　　相保結狀請錢一家不至九家坐待奔赴城市糜
　　費百端一有逋竄均及同保貧富相迨要以皆斃
　　而後已朝廷雖多設法度以救其失而其實無益
　　也
<pb:KR4d0082_WYG_035-18b>
　一議者又謂平時差役破壊民家一夫為役舉家失
　　業故使逐户出錢官為雇人謂之免役出錢雖多
　　而民免於破家之患以此為說行之不疑然不知
　　三代之民以力事上不專以錢近世因其有無各聴
　　其便有力而無財者使效其力有財而無力者皆
　　得雇人人各致其所有是以不勞而具今也棄其
　　自有之力而一取於錢民雖有餘力不得效也於
　　是賣田宅伐桑柘鬻牛馬以共免役而天下始大
<pb:KR4d0082_WYG_035-19a>
　　病矣且夫錢者官之所為米粟布帛者民之所生
　　也古者上出錢以權天下之貨下出米粟布帛以
　　補上之闕上下交易故無不利今青苗免役皆責
　　民出錢是以百物皆賤而惟錢最貴欲民之無貧
　　不可得也至如亰師百司郡縣刑法之吏無禄而
　　役為日久矣周制庻人在官雖曰有禄而事簡吏
　　少勢或易供非如今時員數猥多不可供億况三
　　代兵出於民而今世之兵坐而仰給若又兼舉大
<pb:KR4d0082_WYG_035-19b>
　　費為力實難然議者以為給之以禄然後可責之
　　以廉盖朝廷選吏之精必不如擇官之慎禄吏之
　　厚必不如禄官之多今慎擇多禄之官猶不免於
　　貪而况於吏人乎且昔之為法也計贓得罪無禄
　　者减等今用倉法則吏之得罪反重於官顛倒失
　　宜尤為未可若朝廷誠患吏貪但使官得其人則
　　吏之受賕自有分限若猶未也則雖重禄深法不
　　能禁矣
<pb:KR4d0082_WYG_035-20a>
　一議者又謂三代之盛兵出於農故團結伍保以寓
　　軍今朝廷喜其近古亦謂可行然而三代之民受
　　田於官官之所以養之者厚故出身為兵而無怨
　　今民買田以耕而後得食官之所以養之者薄而
　　欲責其為兵其勢不可得矣葢自唐以来民以租
　　庸調與官而免於為兵今租庸調變而為兩稅則
　　兩稅之中兵費具矣且又有甚者民之納錢免役
　　也以為終身不復為役矣今也既已免役而於捕盗
<pb:KR4d0082_WYG_035-20b>
　　則用為耆長壯丁於催稅則用為户長里正於巡
　　防則用為巡兵弓手一人而三役具焉民將何以
　　堪之且其為巡兵弓手也一保甲之中丁壯既出
　　老弱守舍盗賊乘間如入無人之境而其上畨之
　　期又不過旬日坐作進退未能知也代者既至相
　　率而反徃来道路勞弊何益至使盗賊縦横官吏
　　䝉責嘯聚羣黨攻剽州縣未必不由此也古之循
　　吏使民賣劒買牛今也使之棄其農具而置兵器
<pb:KR4d0082_WYG_035-21a>
　　小民無知縁以為惡良民之畏事者一入而終身
　　不得脫姦民之好權者一補而終身不復免其為
　　患害有不可勝言者矣
　一議者常患百貨輕重制在富民少則貴賣以取贏
　　多則賤買以要利利有所壅商賈難通於是置市
　　易之官以平貴賤有司誠守此議不更别有所營
　　則雖繁碎難行然亦未有深害今自置市易無物
　　不買無利不籠命官遣人販賣南北放債取利公
<pb:KR4d0082_WYG_035-21b>
　　行不疑杜絶利源不與民共觀其指趣非復制其
　　有無權其輕重而已也徒使小民失業商旅不行
　　空取專利之名實失商稅之利國體卑辱海内離
　　心巍巍盛朝何苦於此况復小民好利類無逺見
　　爭取官債以救目前欺謾父兄妄引抵當期限既
　　迫逃&KR0481;無所婦子離散行路咨嗟奈何為此䧟穽
　　誘而納之也至於姦民巨賈窺伺間隙取利則多
　　或輸滯積不售之貨以易見錢或指殘破無用之
<pb:KR4d0082_WYG_035-22a>
　　屋以賖實貨巧智百出難以具言有司䝉蔽指以
　　為利泉幣一散汗漫難收官之所藏徒文具而已
　　竊聞朝廷近日將議窮究然而既弊之法施行未
　　已買賣百物猶且如故譬如含茹毒藥喉舌破敗
　　胸腹脹滿知其非矣然且閉口不吐安坐切脉廣
　　求方書其於速愈之術踈矣
　右臣所陳畫一事件皆耳目所接衆庻共知朝廷清
　眀豈有不察若誠有意改易非復難行但朝出一紙詔
<pb:KR4d0082_WYG_035-22b>
　書四弊夕去非如前代積弊或在列國或在四夷欲
　議改更恐其動揺海内故且維持含養茍自便安今
　事在朝廷出命則已衆所系望勢難乆留而思自顧
　戀遲遲不决以失天下之心臣竊不取也愚惷之人
　志在憂國言詞激切干犯典刑區區寸誠甘竢誅戮
　謹具狀奏聞伏候敕㫖
　書一首
　　　為兄軾下獄上書
<pb:KR4d0082_WYG_035-23a>
臣聞困急而呼天疾痛而呼父母者人之至情也臣雖草
芥之㣲而有危迫之懇惟天地父母哀而憐之臣早失
怙恃惟兄軾一人相須為命今者竊聞其得罪逮捕赴
獄舉家驚號憂在不測臣竊思念軾居家在官無大過
惡惟是賦性愚直好談古今得失前後上章論事其言
不一陛下聖徳廣大不加譴責軾狂狷寡慮竊恃天地
包含之不自抑畏頃年通判杭州及知宻州日每遇物
託興作為歌詩語或輕發向者曽經臣寮繳進陛下置
<pb:KR4d0082_WYG_035-23b>
而不問軾感荷㤙貸自此自深悔咎不敢復有所為但
其舊詩已自傳播臣誠哀軾愚於自信不知文字輕易
迹渉不遜雖改過自新而已䧟於刑辟不可救止軾之
將就逮也使謂臣曰軾早衰多病必死於牢獄死固分
也然所恨者少抱有為之志而遇不世出之主雖齟齬
於當年終欲效尺寸於晩節今遇此禍雖欲改過自新
洗心以事眀主其道無由况立朝最孤左右親近必無為
言者惟兄弟之親誠求哀於陛下而已臣竊哀其志不
<pb:KR4d0082_WYG_035-24a>
勝手足之情故為冐死一言昔漢淳于公得罪其女子
緹縈請没為官婢以贖其父漢文因之遂罷肉刑今臣
螻蟻之誠雖萬萬不及緹縈而陛下聦眀仁聖過於漢
文逺甚臣欲乞納在身官以贖兄軾非敢望末减其罪
但得免下獄死為幸兄軾所犯若顯有文字必不敢拒
抗不承以重得罪若䝉陛下哀憐赦其萬死使得出於
牢獄則死而復生宜何以報願與兄軾洗心改過粉骨
報效惟陛下所使死而後已臣不勝孤危迫切無所告
<pb:KR4d0082_WYG_035-24b>
訴歸誠陛下惟寛其狂妄特許所乞臣無任祈天請命
激切隕越之至
　
　
　
　
　
　欒城集巻三十五

<pb:KR4d0082_WYG_036-1a>
欽定四庫全書
　欒城集巻三十六
　　　　　　　　　　　　　宋　蘇轍　撰
