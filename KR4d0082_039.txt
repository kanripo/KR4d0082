# -*- mode: mandoku-view -*-
#+TITLE: 欒城集
#+DATE: 2015-09-23 10:20:47
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 39


取進止
　　論西事狀
<pb:KR4d0082_WYG_041-9b>
右臣伏見西夏頃自秉常之禍人心離貳梁氏與人多
二族分據東西廂兵馬勢力相敵疑阻日深入冦之謀
自此衰息朝廷略加招納隨即伏從使介相尋臣禮甚
至只自今年春末夏初以來始有桀心出兵數萬掩襲
涇原殺虜弓箭手數十人復歸巢穴朝廷方事安衆難
於用武接以君臣之禮加以冊命之恩特遣使人厚賜
金幣桀驁性成敢為侮慢輒以地界為詞不復入謝至
坤成賀使亦遂不遣中外臣子聞者無不憤怒思食其
<pb:KR4d0082_WYG_041-10a>
肉臣忝備侍從主憂臣辱義不辭勞况臣擢自小官列
於禁近議論幾事既其本職感激思報宜異常人是以
冐昧獻言不避罪戾庻幾聖意由此感悟雖被譴逐臣
不恨也臣竊惟當今之務以為必先知致冦之端由審
行事之得失然後料虜情之所在定制敵之長算誠使
四者畢陳於前羌戎小醜勢亦無能為也董氊本與西
夏世為仇讎元昊之亂仁宗頼其牽制梁氏之簒神宗
籍其征討世効忠力非諸蕃之比乃者董氊老病其相
<pb:KR4d0082_WYG_041-10b>
阿里骨擅其國事與其妻契丹公主殺其二妻心牟氏
其大將鬼章及溫溪心等皆心懐不服阿里骨欺㒺朝
廷自稱董氊嗣子朝廷不察情偽不原逆順即以節鉞
付之謀之不臧患自此起阿里骨既知失衆虐用威刑
衆心日離而鬼章自謂與阿里骨比肩一體顧居其下
心常不恱夏人乘此間隙折節下之先與阿里骨解仇
結懽令轉說鬼章舉兵入冦復誘脇人多保忠令於涇
原竊發黨與既立羽翼既成是以敢肆狂言以動朝聴
<pb:KR4d0082_WYG_041-11a>
向若阿里骨以董氊之死來告立嗣朝廷因其所請遍
問鬼章溫溪心等以誰實當立若衆以阿里骨為可立
則既立之後衆必無詞若以為不可則分董氊之舊秩
以三使額授此三人阿里骨無僥倖之命鬼章無怨望
之意則夏人無與為援安能動摇加以數年以來朝廷
本厭兵事𦍑中測知此意亦以自安頃者忽命熈河㸃
集人馬大城西闗仍云來年當築龕谷聲實既暴虜心
不寜舉兵自強釁亦由此此所謂致寇之端由也先帝
<pb:KR4d0082_WYG_041-11b>
昔因梁氏簒逆之禍舉兵誅討侵攘地界為怨至深𦍑
虜之性重於復讎計其思報之心未嘗一日忘也徒以
喪亂相繼兵力凋殘陛下臨御之初意切懐納是以連
年入貢以休息其民雖有恭順之言盖亦非其本意矣
假令犯順固猶有詞今朝廷因其承襲之後賜之册命
捐金錢二十餘萬緡以為之禮彼既與我有君臣之分
然後可責以忠順之節朝廷此舉於義甚長而𦍑虜無
謀遂肆桀傲内則其國中士民自知不直必不為用外
<pb:KR4d0082_WYG_041-12a>
則中國兵將皆有鬬志易以立功曲直之幾於此始定
雖棄捐金幣以封殖冦讎小人謂之失䇿而分别曲直
以激勵將士智者謂之得計此所謂行事之得失也元
昊本懐大志長於用兵亮祚天付兇狂輕用其衆頃為
邊患皆歴嵗年然而國小力微終以困斃今梁氏專國
素與人多不協内自多難而欲外侮中原料其姦謀盖
非元昊亮祚之比矣意謂二聖在位恭黙守成仁澤之
深逺近所悉既無用武之意可肆無厭之求蘭㑹諸城
<pb:KR4d0082_WYG_041-12b>
鄜延五寨好請不獲勢脇必從以為狂言一聞求無不
得今朝廷既已漸為邊備益兵練將則𦍑虜之心已乖
本計不過秋冬寒凉之後小小跳梁以嘗試朝廷而已
若朝廷執意不摇守邊無失則欵塞請盟本無愧恥若
朝廷用心不一惟務求和則求請百端漸不可忍此所
謂虜情之所在也凡欲應敵必先正名夏人初起邪謀
必有二說其一以為慢詞既逹則地界可得無窮之請
因以滋彰其二以為雖不得地實亦無損猖狂力屈稍
<pb:KR4d0082_WYG_041-13a>
復求和中國厭兵勢無不許方其不遜則張皇事勢誇
示諸戎及其柔伏則略為恭順使中國黽俛而聴今朝
廷遣兵積粟地界之請固已不從然而號令未明逆順
未著臣恐夏人未知朝廷不憚用兵之意無以折其姦
心又恐將來姦窮力屈略修臣禮使與講和要約不堅
必難持乆昔趙欲與秦為購其謀臣虞卿以為從趙為
購不若從秦為購於是東結齊人而秦人自至區區之
趙尚知出此而况堂堂中國畏避畜縮媮於無事不一
<pb:KR4d0082_WYG_041-13b>
分别曲直而反聴命於𦍑人哉臣願陛下明降詔書榜
㳂邊諸郡其大意略曰夏國頃自亮祚喪亾先帝舉兵
弔伐既絕嵗賜復禁和市𦍑中窮困一絹之直至十餘
千又命㳂邊將吏迭行攻討横山一帶皆棄不敢耕窮
守沙漠衣食併竭老少窮餓不能自存朕統御四海均
覆無外閔此一方窮而無告遂敕諸道帥臣禁止侵掠
自是近塞之田始復耕墾既通和市復許入貢使者一
至賜予不貲販易而歸獲利無算傳聞𦍑中得此厚利
<pb:KR4d0082_WYG_041-14a>
父子兄弟始有生理朕猶念孤童幼弱部族𢹂貳若非
本朝賜之策命假以寵靈則何以威伏酋豪保有疆土
是時朝士大夫咸謂夏人反覆心未可知使者將行言
猶未已朕有存亾繼絶之志欲修祖宗爵命諸侯之典
以為寜人負我斷而不疑故遣使出疆授以禮命金錢
幣帛相屬於道邊人父老觀者太息以為仁義之厚古
所未有而狼子野心飽而背徳不遣謝使不賀坤成朕
以君道拊之而不以臣禮報朕天地所疾將相咸怒朕
<pb:KR4d0082_WYG_041-14b>
惟狂謀逆節止其一二姦臣國人何辜當被殺戮是以
弭兵安衆求議攻討然而逆順之理不可不明其令沿
邊諸將飭勵兵馬廣為儲峙敢有犯塞即殺無赦彼既
背逆天理不有人禍必有鬼誅姑修吾疆以待其變臣
料此命一出𦍑人愧畏雖未即款伏而姦計沮屈無以
號令其下諸路兵民知彼曲我直人思致死勇氣一發
邊聲自倍此必然之勢也今朝廷日夕備邊常若冦至
而但曲加隠忍不降此命使虜衆一旦犯境終亦不免
<pb:KR4d0082_WYG_041-15a>
交鋒若聴臣此言要之亦不出兵坐而待敵初無有異
而使士氣感忿以思戰虜情知難而自屈求和之請其
至必速此所謂制敵之長筭也臣竊聞朝廷近巳添屯
兵將増廣邊儲議絶和市使熈河帥臣招來阿里骨鬼
章溫溪心人多保忠等此兵法所謂上兵伐謀不戰而
屈人者陛下若能饒之以金錢而寛其䋲墨使將帥得
盡其心間諜得盡其力則事無不成而虜漸可制矣然
有一事似非臣所得言者但以䝉國厚恩不敢不盡昔
<pb:KR4d0082_WYG_041-15b>
熈寜元豐之間所行政令雖未必便民然先帝操之以
法濟之以威是以令無不從而事無不舉頃者朝廷削
去苛法施行仁政可謂善矣然而刑政不明多行姑息
中外觀望靡然有縱弛怠惰之風平居無事姑以媮安
可耳今虜方不順勝負之變盖未可知緩急之際威令
無素何以使衆臣謂宜因事正法以明示天下臣前所
言去嵗大臣承用阿里骨欺罔之奏授以節制致令鬼
章懐憤入冦夏人乘釁違命此則當時宰相樞密使副
<pb:KR4d0082_WYG_041-16a>
苟簡無謀之罪也近者涇源賊馬至者數萬殺略數千
斥候不明備禦不及熈河賊退經今累月而殺傷焚蕩
之奏至今未止此則將帥弛慢不畏朝廷之罪也陛下
恬不為怪略無責問政之不修孰大於此中外相視以
為疑怪朝廷方將使人蹈白刃赴湯火臣有以知其不
能矣昔公孫𢎞為相諸侯有逆謀請歸侯印以塞責諸
葛亮為相任馬謖不當請自貶三等以右將軍領事盖
大臣體國不惜身自降黜為衆行法今陛下何不取去
<pb:KR4d0082_WYG_041-16b>
嵗冊命阿里骨與議大臣不論去位在位皆奪一官至
於兩路將帥雖寄任不改而法不可廢皆使隨罪行罰
以此號令四方庻幾知所畏憚政修於朝廷之上而敵
人恐懼於千里之外勢之所至不足怪也今陛下未能
正羣臣而望西𦍑之畏威不可得矣臣聞范仲淹守慶
州困葛懐敏之敗請以任將非人因兩府遜謝損其勲
爵而復其位以激厲諸將感慰邊兵時雖不用而仲淹
之言至今惜之臣雖不敏究觀徃事以為可施於今不
<pb:KR4d0082_WYG_041-17a>
敢黙已小臣狂僣斧鉞之誅無所逃避惟陛下裁察取
進止
　貼黄或言阿里骨之請命與乾順之嗣立事體無異
　今臣言冊命乾順為得䇿而封拜阿里骨為失計似
　言之未當者臣以謂不然阿里骨之請命可否在我
　而乾順之嗣立朝廷且不得而知况能制其可否乎
　故臣以乾順之命為是而以阿里骨之命為非不為
　妄論也
<pb:KR4d0082_WYG_041-17b>
　　乞驗實賈易謝上表所言劄子
臣伏見知懐州賈易到任謝表二道皆自謂以忠直獲
罪而指言羣臣䜛邪罔極朋黨滔天上下不交忠良喪
沮至引周易履霜堅冰不早辨之言以為戒欲使朝廷
原心定罪便行誅戮其間有云蘇轍持宻命以告人志
在明邪而害正臣非諫臺凡易所言不敢條析論奏惟
有言臣一節理當辨明易雖頃為諫官今出守郡於條
不當復以風聞言事其言臣以宻命告人伏乞朝廷取
<pb:KR4d0082_WYG_041-18a>
問實狀如言有實臣甘竢朝典取進止
