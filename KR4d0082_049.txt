# -*- mode: mandoku-view -*-
#+TITLE: 欒城集
#+DATE: 2015-09-23 10:20:48
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 49


　代人上表二十三首
　　代陳州張公安道謝批答表二首
臣某言伏以衰病日侵曠官是懼敢期恩貸曲示撫存
臣某誠惶誠恐頓首頓首伏念臣早塵侍從晚遇聖明
犬馬之誠本期於竭盡烏鳥之私旋迫於艱難憂患既
<pb:KR4d0082_WYG_049-1b>
深志力俱耗比縁終制復覲清光自顧衰殘之餘力求
閒散之地荷聖恩之未棄付便郡以偷安勉强支持庶
幾補報而自單車就道之日舊疾縁隙而生視事云初
猶冀有瘳於歲月力疾為治未敢即訴於朝廷及此遷
延愈增昏眩殆將隳撓於條教無以表正於吏民衆所
共知信非矯飾抱孤誠而未達服睿眷以徒驚感激之
𠂻固無以喻進退之分終所未安雖眀主優容舊臣而
尸素之饑安可弗畏雖愚臣貪冒寵禄而筋力之去難
<pb:KR4d0082_WYG_049-2a>
以强回茍矜察其罷羸實保全於終始臣無任祈天竢
命激切屏營之至謹奉表陳免以聞
臣某言老病既至昏耄及之恩澤未移撫存若此感幸
雖切啓處未寧臣某誠惶誠恐頓首頓首伏惟皇帝陛
下覆育萬物體乾元之不遺容養羣臣猶父母之曲盡
始終愛惜左右保全雖或迂疎無用之才加以羸老難
任之日猶未忍棄俾獲偷安徳厚恩隆感深涕隕然念
臣結髮從宦出身事君遭遇聖眀有犬馬自效之志酣
<pb:KR4d0082_WYG_049-2b>
豢爵禄無山林獨往之心矯世求名既非所願要君自
鬻尤不忍為誠以病勢侵凌理難勉强伏自去歲初涖
宛邱風熱交攻面目幾廢固陳誠請未賜允從貪冒寵
光朋友之所譏笑隳弛條教吏民之所厭憎逮此干聞
出於窘迫豈可復貪榮命不畏多言而况南都有先臣
之敝廬留臺固遺老之清職在臣不為遂廢於國亦謂
無嫌病而得閒斯人情之至願退之以禮知主眷之愈
隆天髙聽卑得請乃巳臣某無任祈天俟命激切屏營
<pb:KR4d0082_WYG_049-3a>
之至謹奉表陳免以聞
　　代齊州李肅之諫議謝表
臣某言伏奉某月日敇就差臣知齊州巳於今月三日
到任上訖者衰疲無用退避為宜尚分邦符以便私計
臣某誠惶誠恐頓首頓首伏念臣㓜䝉基業早與簮裳
遭遇先朝荐更煩使逮聖眀之有作登賢俊於無方誤
識鄙凡首被選擢節制西夏尹正上都用捨皆獨斷之
明左右無一人之助才微地薄寵至心驚誓堅愚忠以
<pb:KR4d0082_WYG_049-3b>
報天造然自出入要地訖無絲髮之可稱驅馳暮年巳
覺筋骸之不迨雖東秦之奥壤實故里之近邦顧惟綏
撫之權非復羸老之任飛章自乞倚宸眷之未移明命
俯從知聖恩之愈厚况復厯山舊治父老猶存濮水弊
廬封畛相望首丘自得戀主徒深秋稼粗登民情稍復
坐布徳澤豈勞施為惟是丘山之恩猥被桑榆之景報
效無所寢興不遑臣無任感天荷聖激切屏營之至謹
奉表稱謝以聞
<pb:KR4d0082_WYG_049-4a>
　　代李諫議謝免罪表
臣某言頃者昧於周防自貽謗讟聰明坐照善惡俄分
臣某誠惶誠恐頓首頓首伏念臣幼服官箴惟知勤瘁
老膺朝寄但守朴忠訖無他長以報殊遇力小任重常
自知其不任勢薄地寒果大招於浮議煩言初起卒莫
自明孤迹多危自甘永棄頼神聖之不惑察誣㒺之無
根不勞辨明自獲昭洗此葢伏遇皇帝陛下天鑒在上
物無遁形坤厚兼容人獲安處知拙直之多怨憐衰朽
<pb:KR4d0082_WYG_049-4b>
之易摧不見瑕疵曲全終始感幸之切涕泗交流重念
臣昔事先朝雖更煩使衰門無振起之望莫齒絶榮華
之心自䝉選掄遂厯禁近初無左右之助惟恃日月之
明入領要權出分重鎮况復弟昆之菲薄並叨侍從之
清華䝉國厚恩如臣有幾未能消於謗口實有累於知
人每自省循謂宜廢黜尚竊方州之寄益眀眷奨之深
敢不勉勵疲駑要粉身而後已訓敕子弟期累世以無
忘過此以還未知所措臣轍無任感天荷聖激切屏營
<pb:KR4d0082_WYG_049-5a>
之至謹奉表稱謝以聞
　　代南京張公安道免陪祀表
臣某言伏䝉詔恩以南郊大禮召臣陪祀者躬饗圜丘
祗見祖廟百辟在列有懐舊臣眀詔及門許觀盛禮顧
衰骸之羸瘠奉成命以震驚臣某誠惶誠恐頓首頓首
伏念臣頃守鄉國理極便安但以莫年勢難勉强飛章
請老有負薪不逮之深憂竊禄偷安豈日莫思歸之本
意恐再三之上凟遂黽勉以逾時然而目疾侵凌比加
<pb:KR4d0082_WYG_049-5b>
昏眩足力耗竭殆不支持方陛下咸秩百神駿奔萬國
思以自天之福禄均畀在位之臣工惻然眷懐未忍遺
棄而臣適丁病廢之日懼成跛倚之尤身滯周南幸榮
觀之有命心㳺魏闕念入侍之無期惟當望柴燎之餘
烟伏茅簷而竊抃坐馳誠意仰企清光媮惰之誅逃避
無所臣無任祈天荷聖激切屏營之至謹奉表陳免以
聞
　　張公謝免陪祀表
<pb:KR4d0082_WYG_049-6a>
臣某言伏奉今月某日詔書許臣免南郊陪位者睿眷
優隆不遺舊物老身衰病辜奉眀恩未即譴訶重加撫
諭臣某誠惶誠恐頓首頓首伏惟皇帝陛下奉若天地
祗事祖宗罄萬國之歡心洽百禮而為奉四海來格尚
何俟於匹夫誠意旁周獨未忘於一介其為幸㑹豈合
固辭况臣仕厯三朝班聮二府自當勉强筋骸之力奔
走籩豆之間聽工祝之告休均在廷之率舞而乃自陳
衰瘠茍便安閒始貢私誠謂嚴誅之莫逭重迂細札識
<pb:KR4d0082_WYG_049-6b>
聖度之兼容雖蒲柳之質既衰而葵藿之心未已瞻望
隕越寢興不遑臣無任感天荷聖激切屏營之至謹奉
表陳免以聞
　　代張公賀南郊表
臣某言伏見今月二十七日南郊禮畢大赦天下者饗
帝之功允屬於元聖好生之徳遂洽於斯民臣某誠歡
誠抃頓首頓首臣聞天地萬物之始祖宗百世之元在
禮有合祭之文於經有嚴配之義曠三年而後舉竭四
<pb:KR4d0082_WYG_049-7a>
海以薦誠然後精意獲通多儀克備惠澤均於多辟賜
予迨於六師自非聖神莫或修舉伏惟皇帝陛下仁孝
天錫恭儉日躋祗事神祗勤䘏鰥寡故能享安寧於厯
歲效職貢於多方釐事告成舊章不墜臣忝事累聖親
承盛儀覩致誠備物之為難知持滿守成之不易其為
喜慰實倍等倫臣某無任瞻天望聖激切屏營之至謹奉
表稱謝以聞
　　代南京留守賀南郊表
<pb:KR4d0082_WYG_049-7b>
臣某言伏以今月某日南郊禮畢大赦天下者親饗天
地陟配祖宗咸秩百神均福四海舉此盛禮併在一時
臣某誠歡誠抃頓首頓首伏惟皇帝陛下纉嗣五聖勤
勞十年地平天成禮備樂舉親執圭幣三接神祗藁秸
陶匏致精微於徳産犧牷玉帛來職貢於多方祝嘏告
休福禄荐至赦宥多辟思廣好生之心賞賚六師共享
如茨之福㒺有内外咸盡歡心臣某居守別都阻陪列
位徒與㬰民之衆共被徳澤之餘臣某無任瞻天望聖
<pb:KR4d0082_WYG_049-8a>
激切屛營之至謹奉表稱賀以聞
　　代南京百官賀南郊表
臣某等言伏奉今月某日南郊禮畢大赦天下者舉三
年之盛典罄萬國之歡心釐事既終鴻恩均被臣某等
誠歡誠抃頓首頓首伏以天地之功施而不報祖宗之
徳大而難名惟有躬祀圓丘配神作主仰以答靈休之
黙運俯以示聖孝之無窮伏惟皇帝陛下道被華夷澤
浹幽顯百神受職四海宅心盛德元功推而不有報本
<pb:KR4d0082_WYG_049-8b>
反始因以教人遂縁祝嘏之餘丕冒生靈之衆幅貟萬
里歡喜一詞臣等分職留都不獲奔走執事無任瞻望
踴躍激切屏營之至謹奉表稱賀以聞
　　代南京謝頒厯表
臣某言今月某日進奏院逓到詔書一道賜臣熙寧十
一年新厯一巻者天方發春朝既頒朔歲功伊始民事
有時臣某誠惶誠恐頓首頓首伏惟皇帝陛下政先稽
古動必法天將以正萬事於歲先大一統於宇内而臣
<pb:KR4d0082_WYG_049-9a>
官治留務職在勸農敢不奉順典常助宣化育勤率吏
屬共質要成臣無任瞻天荷聖激切屏營之至謹奉表
稱謝以聞
　　代張公謝南郊加恩表
臣某言伏以今月某日南郊禮畢特加臣恩命者元祀
告成鴻恩溥及雖在退藏之品猶加異數之榮祗奉絲
綸實增慙懼臣某誠惶誠恐頓首頓首伏惟皇帝陛下
竭誠致饗受禄自天樂與羣臣同霑大慶上自股肱之
<pb:KR4d0082_WYG_049-9b>
列下同筦庫之㣲嘉其顯相之勤録其駿奔之助霈然
大賚夫豈無名如臣草木餘生桑榆莫景顧田廬而願
逝竊秩禄以常驚多病支離已無任於陪祀寵光霑洽
尚不間於推恩荷德滋深論報無所臣無任感天荷聖
激切屏營之至謹奉表稱謝以聞
　　代李誠之待制遺表
臣某言衰病既侵大期將至顧視日景瞻戀聖時忍死
一言瞑目無恨臣某誠惶誠恐頓首頓首伏念臣少年
<pb:KR4d0082_WYG_049-10a>
感槩有志功名晩節遭逢屢經驅策總戎西北方朝廷
旰食之秋為國威懐竊將帥分憂之日誓將勉勵少答
恩私而施設未遑罪戾隨至荷聖神之普照曾竄逐之
幾時安居里閭浪迹漁釣誠心自信冀天日之尚回歲
月濳移謂倚伏之可待而命之弗子冥不自知俛仰之
間彌留已甚伏惟皇帝陛下躬堯舜之明哲履漢唐之
緒餘引領太平之功側身同德之士臣雖竊見其始而
莫究其終興言及兹銜痛没地然臣聞之惟至誠可以
<pb:KR4d0082_WYG_049-10b>
格物惟至仁可以安人刑非為治之先兵實不祥之器
此皆陛下聰眀之自得老生平昔之常談將死之言庶
幾於善茍有取於萬一則雖没而猶生臣無任瞻天望
聖激切屏營之至謹奉表以聞
　　代龔諫議謝知青州帥表
臣某言伏奉五月某日勅告授臣右諫議大夫知青州
軍州事兼京東東路安撫使臣已於今月某日祗受訖
者守土無功曠官是懼成命既出懇避無由臣某誠惶
<pb:KR4d0082_WYG_049-11a>
誠懼頓首頓首伏念臣儒術空疎吏能淺薄早䝉選擢
屢典方州中被寵光荐厯臺省懐樸忠而不顧勵勤拙
以自將然自違去中朝流落外補首尾經八年之久左
右無一人之容自分衰朽之餘無復甄升之望頃縁乏
使再守别京獲覩日月之光親聞金石之訓粗陳本末
方慙尸素之多俯念孤平尚有驅䇿之意自違天闕曽
未期年亟升侍從之榮仍分旄鉞之寄鴻恩自至莫知
其由此葢伏遇皇帝陛下天地兼容陶鈞獨運識馮唐
<pb:KR4d0082_WYG_049-11b>
於郎省但取一言置汲黯於淮陽未忘舊物恩深不報
期銘骨以終身才拙自知誓見危而一節銜命東往誠
心内馳臣無任感天荷聖激切屏營之至謹奉表稱謝
以聞
　　代陳汝羲學士南京謝表
臣某言伏䝉聖恩授臣南京留守知應天府事臣巳於
今月某日到任訖者越從散地擢領留都仰戴恩光惟
知慙懼臣某誠惶誠恐頓首頓首伏念臣早䝉器使屢
<pb:KR4d0082_WYG_049-12a>
試煩難任重多憂積衰成病乞身閒冷但求安養於餘
生絶意功名不復干求於當世豈謂聖恩未棄見收桑
榆枯木再生重沾雨露自聞此命莫知其由洎獲見於
清光復親承於聖訓盡出陶鈞之化曽微左右之容昔
漢宣起張敞於亡徒漢武用安國於梁獄古或有是今
則無之嚮非日月之照臨不遺隙穴之微陋則巳廢之
迹誰肯復收臣敢不勉勵疲駑宣布政令雖天地之恩
不報而犬馬之志長存臣無任感天荷聖激切屏營之
<pb:KR4d0082_WYG_049-12b>
至謹奉表稱謝以聞
　　代南京留守謝減降徳音表
臣某言今月十三日進奏院逓到中書劄子一道疎决
見禁罪人臣已即時施行訖者徳澤之厚常首於京都
原省之寛一清於多辟感天至速恊氣可期臣某誠惶
誠恐頓首頓首伏以本京頃自秋末逮兹歲終愆陽為
災時雪不至麥田枯槁民氣底煩雖嘗祗奉詔音並走
羣望而精神未格應答不時衆皆嗷然仰而有待伏惟
<pb:KR4d0082_WYG_049-13a>
皇帝陛下心存萬國知其艱難徳配上天體厥覆露推
臨軒决獄之意廣赦過宥罪之仁謂三都之人均在輦
轂使千里之内同起頌聲民心既孚天聽非逺臣幸攝
守留鑰親被鴻休樂與都人共陶聖化臣無任感天荷
聖激切屏營之至謹奉表稱謝以聞
　　代張芻諫議南京謝表
臣某言伏以南陽重鎮久愧於無功留鑰乏人復叨於
寵寄祗奉綸綍初見吏民臣某誠惶誠恐頓首頓首伏
<pb:KR4d0082_WYG_049-13b>
惟皇帝陛下選用列辟藩屏四方獨化陶冶之間不為
親疎之異乃眷别都之地實惟創業之邦控引大河逺
通江海之利列置諸將並擁貔虎之師舟車四馳賓旅
荐至厯觀近世多用重臣顧省庸虚豈宜忝冒伏念臣
遭逢早歲流落中年不意斑白之秋置身侍從之列秉
持旄鉞鎮撫方州負乘有致冦之憂老病非濟時之器
向非荷天地生成之徳被日月臨照之眀孰為先容保
此弱植臣敢不瞻望京邑推廣風教之餘勉强疲駑少
<pb:KR4d0082_WYG_049-14a>
致㳙埃之報臣無任瞻天望聖激切屏營之至謹奉表
稱謝以聞
　　代張公安道乞致仕表三首
臣某言七十致仕國有舊章再三上聞情非虚飾臣某
誠惶誠恐頓首頓首伏念臣早塵顯仕才本空疎晩依
至道心存止足年方未及亟請閒官老既當休即求謝
亊陛下矜憐耆舊特屈典常許帶使名坐臨仙館臣眷
戀德澤難於固辭勉强衰遲領此深眷空糜厚禄巳復
<pb:KR4d0082_WYG_049-14b>
二年仰愧朝廷俯慙朋友敢縁禮律之舊力丐筋骸之
餘葢陛下欲優容老成而臣之䝉賜巳久臣將畏避滿
溢而陛下之流澤愈多誠恐一朝溝壑之虞遂有終身
負乘之恥逮此未耄得以自陳伏惟皇帝陛下成物如
天愛人以德君臣之際非獨以爵禄豢養為恩進退之
間固將以名節始終為意臣得退伏閭里歌詠聖時行
葦無牛羊之憂蒲柳免風霜之患則私心自得國體兼
存區區悃誠實冀得請臣無任祈天俟命激切屏營之
<pb:KR4d0082_WYG_049-15a>
至謹奉表以聞
臣某言老而求退豈以為名病而得閒本其至願飛章
自乞誠意未孚特䝉賜書勉以就職臣某誠惶誠恐頓
首頓首臣聞引年去位事君之舊章懐禄㤀歸人臣之
深戒自昔不得謝者在禮雖或許之然皆廟堂注意之
臣疆埸折衝之任邦家倚以為重神人頼以為安留之
者既自有詞居之者誠亦無愧是以禮存權制人絶間
言未聞退處閒官坐糜厚禄竊此異數晏然偷安伏念
<pb:KR4d0082_WYG_049-15b>
臣早事三朝晩遭興運首被揀拔與聞幾微貪戀聖眀
豈有窮巳徒以寵禄盈滿懼速顛隮筋力衰罷理事勉
强幸縁舊典敢固自陳伏惟皇帝陛下量極乾坤徳隆
父母因至誠之勤請杜無名之誤恩念臣平生粗守亷
隅恥於僥倖使臣今日得安分限即是恩私區區寸誠
得請乃已臣無任祈天俟命激切屏營之至謹奉表以
聞
臣某言誠發於中一言可信恩加望外再請未從顧惟
<pb:KR4d0082_WYG_049-16a>
衰朽之年久竊尊榮之寄雖䝉異眷敢以自安臣某誠
惶誠恐頓首頓首臣聞事君之禮少壯不敢不勉行已
之義老病不可不歸壯而不勉則失忠老而不歸則㤀
恥今臣心力衰退手足支離謝事之期巳逾三歲祈天
之請葢又累年况復同列之間比多得請而去獨臣言
辭淺陋未足以回天勢力孤單中無與為地茍遂盤桓
顧寵俯仰懐慙志不克伸没有遺恨伏惟皇帝陛下至
誠樂善多士克生元首股肱自足名世奔走先後未嘗
<pb:KR4d0082_WYG_049-16b>
乏人豈臣去留足為輕重徒以遺簮可念遂㤀朽弊之
難堪老馬尚存不知驅馳之弗逮致之顛覆之地恐非
愛惜之宜故寵臣以尊名不若使臣得全亷恥之為貴
厚臣以重禄不若使臣得安分限之為安凡厥保全之
餘斯皆聖明之賜力陳危懇尚冀必從臣無任祈天俟
命之至謹奉表以聞
　　代張公謝致仕表
臣某言引年辭位忘三請之頻煩念舊推恩兼異數之
<pb:KR4d0082_WYG_049-17a>
重複不替使名之重仍兼宫職之崇身喜歸休心慙誤
寵國有成命禮不敢辭臣某誠惶誠恐頓首頓首伏念
臣奮自諸生荐厯顯仕出入中外凡經四十餘年事業
空疎未聞一二可紀量才無用早絶意於功名聞道有
年久甘心於閒退徒以夙事累聖晩遇昌期雖復巳衰
未忍亟去逮此筋骸之俱廢自知驅策之難堪厯懇上
聞輟黈䝉聽皇明委照私欲無違復縁出震之初與聞
&KR1088;几之命曲加恩禮度越典常此葢伏遇皇帝陛下義
<pb:KR4d0082_WYG_049-17b>
不忘勞仁先貴老待疲馬以芻粟之厚聊盡其年均枯
木以雨露之恩豈責之報使得優㳺卒歲安樂延齡惠
澤至深反側為愧雖老身巳有將遂志於山林而物性
自然終傾心於葵藿臣無任瞻天望聖激切屏營之至
謹奉表稱謝以聞
　　代歙州賀登極表
臣某言奉今月初六日赦書伏承皇帝陛下天錫成命
君人萬邦神人宅心中外相慶臣某誠歡誠抃頓首頓
<pb:KR4d0082_WYG_049-18a>
首臣聞人倫莫先者父子神器不二者社稷付與一定
衆庶自安我國家接綂漢唐配徳虞夏世祚平泰古無
擬倫先皇帝總馭綱權肇新法度廣興百世之利聿追
三代之隆大功甫成明命有屬皇帝陛下仁孝天授聖
智日躋承昭考作室之眀頼文母翼周之賜臨馭兹始
沛澤汪洋寵及庶寮恩宥多辟民田蠲租稅之重邉吏
禁侵攘之姦兆民允懐四夷永頼昔周成致刑措之盛
漢昭知時務之宜今古同符治功可待臣守土南服親
<pb:KR4d0082_WYG_049-18b>
被鴻恩踴躍歡呼倍越倫等臣無任瞻天望聖激切屏
營之至謹奉表稱賀以聞
　　代滕達道龍圖蘇州謝上表二首
臣某言近從鄰郡移領鄉邦舟楫之勞曽無幾日里閭
之舊足慰平生臣某誠惶誠恐頓首頓首伏念臣家世
寒微學術疎淺介特無援厯事三朝繾綣愚忠粗守一
節方先帝臨御之始實羣臣綜覈之秋拙直之心偶䝉
委照幾㣲之義每輒與聞知無不言徒自竭於忠孝直
<pb:KR4d0082_WYG_049-19a>
故多怨遂寖結於憎嫌恩遇一移流落十載雖欲自安
於散地然猶橫被以惡名投畀遐方要令没齒竊意網
羅之莫脫豈知天日之自眀呉興之除聖意可見幸疑
謗之已釋雖老死其何求敢冀優恩復遷善地此葢伏
遇皇帝陛下孝思天至聖徳日躋憐孤迹之多艱傷舊
物之久棄特惟鴻造存養餘齡臣老病相仍羈危多感
勤䘏民物敢忘委寄之深迎勞往還巳覺筋骸之憊葵
藿之心徒切桑榆之報何時臣無任瞻天望聖激切屏
<pb:KR4d0082_WYG_049-19b>
營之至謹奉表稱謝以聞
臣某言地本鄉閭人情所樂物多魚稻衰病以安祗見
吏民布宣徳澤臣某誠惶誠恐頓首頓首伏惟太皇太
后陛下坤儀正大母徳仁慈照知四海之艱難洞鑒羣
臣之情偽不遺疎逖均被優恩臣早事三朝誤知先帝
初睹變更之議每陳安靜之謀言拙計疎怨多援寡始
求補外本欲安身不圖寵幸之心未快憎嫌之素遂因
疑事加以惡名流落十年必致死亡之地竄投三郡益
<pb:KR4d0082_WYG_049-20a>
加逺小之鄉頼聖神之至明察愚直之無過獨排衆謗
移領吳興危迹再安孤根復植逮兹新命不覺涕零惟
天地之鴻私顧草木之何報東南少事深慙素食之恩
江海坐馳私有自憐之意臣無任瞻天望聖激切屏營
之至謹奉表稱謝以聞
　
　
　
<pb:KR4d0082_WYG_049-20b>
　
　
　
　
　
　
　
　欒城集巻四十九

<pb:KR4d0082_WYG_050-1a>
欽定四庫全書
　欒城集卷五十
　　　　　　　　　　　　　宋　蘇轍　撰
