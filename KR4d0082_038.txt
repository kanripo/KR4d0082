# -*- mode: mandoku-view -*-
#+TITLE: 欒城集
#+DATE: 2015-09-23 10:20:47
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 38


　　論蘭州等地狀(二十八日/)
右臣竊見先帝因夏國内亂用兵攻討於熈河路增置
蘭州於鄜延路增置安疆米脂等五寨議者講求利害
久而不决其一曰蘭州五寨所在嶮逺饋運不便若竭
<pb:KR4d0082_WYG_039-9b>
力固守坐困中國羌人得以養勇窺伺間隙要之久逺
不得不棄危而後棄不如方今無事舉而與之猶足以
示國恩惠其二曰此地皆西邉要害朝廷用兵費財僅
而得之聚兵積粟為金湯之固蘭州下臨黄河當西戎
咽喉之地土多衍沃略置堡障可以招募弓箭手為耕
戰之備自開拓以來平治徑路皆通行大兵若舉而棄
之熈河必有晝閉之警所謂借冦兵資盜糧其勢必為
後患此二議者臣聞之久矣然以夏戎倍畔雖屢有信
<pb:KR4d0082_WYG_039-10a>
使而未修臣職未請侵地則棄守之議朝廷無因自發
今聞遣使來賀登極歸未出境而使者復至講和請地
必在兹舉雖廟堂議論巳得詳熟而小臣憂國不能嘿
巳輙嘗覈實其事以為前件棄守之議皆非妄言然而
朝廷當决從一議欲决此議當論時之可否理之曲直
筭之多寡誠使三者得失皆見於前則棄守之議可以
一言而决也何謂時之可否方今皇帝陛下富於春秋
諒闇不言共黙思道太皇太后陛下覽政簾幃之中舉
<pb:KR4d0082_WYG_039-10b>
天下事屬之輔相當此之時安靖則有餘舉動則不足
利在綏撫不利征伐今若固守不與西戎必至於爭甲
兵一起呼吸生變緩急之際何所咨决况陜西河東兩
路比遭用兵之厄民力困匱瘡痍未復一聞兵事無不
狼顧若使外患不解内變必相因而起此所謂時可棄
而不可守一也何謂理之曲直西戎近歳於朝廷本無
大罪雖梁氏廢放其子而荒徼外臣本不須治以中國
之法先朝必欲弔伐但誅其罪人存立孤弱則雖綏銀
<pb:KR4d0082_WYG_039-11a>
之衆猶將伏以聽命今乃割其土地作為城池以自封
殖雖吾中國之人猶知其為利而不知其義也曲直之
辨不言可見葢古之論兵者以直為壯以曲為老昔仁
祖之世元昊叛命連年入冦邉臣失律敗亡相繼然而
四方士民裹糧奔命唯恐在後雖捐骨中野不以為怨
兵民競勸邉守卒固而中國徐亦自定無土崩之勢何
者知曲在元昊而用兵之禍朝廷之所不得巳也頃自
出師西討雖一勝一負而計其所亡失未若康定寳元
<pb:KR4d0082_WYG_039-11b>
之多也然而邉人憤怨天下咨嗟土崩之憂企足可待
何者知曲在朝廷非不得巳之兵也今若固守侵地惜
而不與負不直之謗而使關右子弟肝腦塗地臣恐邉
人自此有怨叛之志此所謂理可棄而不可守二也何
謂筭之多寡棄守之議朝廷若舉而行之其必有幸有
不幸然臣今所論於守則言其幸於棄則言其不幸以
效利害之實今夫固守蘭州增築堡寨招置土兵方其
未成而西戎不順求助北方並出為冦屯戍日益飛輓
<pb:KR4d0082_WYG_039-12a>
不繼賊兵乘勝師䘮國蹙蘭州不守熈河危急此守之
不幸者也割棄蘭州專守熈河倉庾有素兵馬有備戎
人懷惠不復作過此棄之幸者也二者臣皆不復言何
者利害不待言而决也若夫固守蘭州增築堡寨招置
土兵且耕且戰西戍懷怨未能忘爭時出虜略勝負相
半耕者不定餽運難繼耗蠧中國民不得休息此守之
幸者也割棄蘭州專守熈河西戎據蘭州之堅城道熈
河之夷路我師不利復以秦鳯為境修完廢壘復置烽
<pb:KR4d0082_WYG_039-12b>
候人力既勞費亦不小此棄之不幸者也夫守之雖幸
然兵難一交讐怨不解屯兵饋糧無有休日熈河因此
物價翔貴見今守而不戰歳費巳三百餘萬貫矣戰若
不止戍兵必倍糧草衣賜隨亦增廣民力不支則土崩
之禍或不可測也棄之雖不幸然所棄本界外無用之
地秦鳯之間兵民習熟近而易守轉輸所至如枕蓆之
上比之熈蘭難易十倍有守邉之勞而無腹心之患與
平日無異也夫以守之幸較棄之不幸利害如此而况
<pb:KR4d0082_WYG_039-13a>
守未必幸而棄未必不幸乎且朝廷以天地之量赦其
罪惡歸其侵疆復其歳賜通其和市雖豺狼野心能不
愧恥縱使酋豪内懷不順而國恩深厚無以激怒其民
臣料一二年間其勢必未能舉動萬一不然而使中國
之士知朝廷棄巳得之地含垢為民西戎被恩彼曲我
直人懷此心勇氣自倍以攻則取以守則固天地且猶
順之而况於人乎故臣願朝廷决計棄此然後慎擇名
將以守熈河厚養屬國多置弓箭手於熈蘭徃還要路
<pb:KR4d0082_WYG_039-13b>
為一大城度可屯二三千人以塞其入冦之道於秦鳯
以來多置畨休之兵以為熈河緩急救應之備明勑將
佐繕完守備常若冦至先為不可勝以待敵之至庻幾
可以無後患也臣自聞西使復來謹采衆議以三事參
較利害反覆詳究理無可疑是以輙獻狂言惟陛下裁
擇幸甚
　貼黄臣竊見二聖臨御除去煩苛天下之民想見太
　平之風今西戎巳有向化之漸若朝廷靳惜蘭州等
<pb:KR4d0082_WYG_039-14a>
　處堅守不與激令背畔使邉兵不解百費復興則自
　前苛政皆將復用太平之期不可復望深可痛惜伏
　乞陛下與二三大臣詳議其事以天下安危為念勿
　爭尺寸之利以失大計則社稷之幸也臣竊聞議者
　或謂若棄蘭州則熈河必不可守熈河不守則西蕃
　之馬無由復至而夏戎必為蜀道之梗臣謂此皆刼
　持朝廷欲必守蘭州之説而非國之至計也臣聞熈
　河屬國强族甚多朝廷養之極厚必不願為西戎所
<pb:KR4d0082_WYG_039-14b>
　有若帥臣能以恩信結之綂之以戍兵貼之以弓箭
　手又於熈蘭要路控以堅城臣恐西戎未易窺伺而
　西蕃之馬何遽不至乎至於蜀道之虞自非秦鳯階
　成等處蕩然無城池兵馬之備則西戎豈敢輕為此
　計臣謂此説亦空言而巳臣又聞説者謂韓縝昔與
　北朝商量河東地界舉七百里之地以畀之近者臺
　諫以此劾縝縝由此罷相故今朝廷議欲以蘭州等
　處復與西戎無敢主其議者臣謂蘭州等處與河東
<pb:KR4d0082_WYG_039-15a>
　地界不可同日而語河東地界國之要地祖宗相傳
　誰敢失墜舉而與人非臣子之義至於蘭州等處本
　西戎舊地得之有費無益先帝討其罪而取之陛下
　赦其罪而歸之理無不可不得以河東地界為比也
　　再論蘭州等地狀(七月七日/)
右臣近於六月二十八日奏以西使入界恐必有講和
請地之議乞因此時舉蘭州及安疆米脂等五寨地棄
而與之安邉息民為社稷之計見今西使巳到竊聞執
<pb:KR4d0082_WYG_039-15b>
政大臣棄守之論尚未堅决臣竊見皇帝陛下登極以
來夏國雖屢遣使而疆場之事初不自言度其狡心葢
知朝廷厭兵是以確然不請欲使此議發自朝廷得以
為重朝廷深覺其意忍而不與情得勢窮始來請命今
若又不許遣其來使徒手而歸一失此機必為後悔彼
若㸃集兵馬屯聚境上許之則畏兵而與不復為恩不
許則邉釁一開禍難無巳間不容髪正在此時不可失
也臣又聞昔日取蘭州及五寨地本非先帝聖意先帝
<pb:KR4d0082_WYG_039-16a>
始議取靈武内臣李憲畏懦不敢前去遂以兵取蘭州
先帝始議取横山帥臣沈括种諤之徒不能遵奉聖略
遂以兵取五寨此二者皆由將吏不職意欲邀功免罪
而先帝之意本則不然其後元豐六年夏國遣使請罪
先帝嘉其恭順為勑邉吏禁止侵掠既又遣使謝恩請
復疆土先帝仍為指揮保安軍與宥州議立疆界因循
未定而先帝掩棄萬國遂以至今議者不深究本末妄
立堅守之議苟避棄地之名不度民力不為國計其意
<pb:KR4d0082_WYG_039-16b>
止欲私巳自便非社稷之利也臣又聞議者或謂棄守
皆不免用兵棄則用兵必遲守則用兵必速遲速之間
利害不逺若遂以地與之恐非得計臣聞聖人應變之
機正在遲速之際但使事變稍緩則吾得筭巳多昔漢
文景之世吳王濞内懷不軌稱病不朝積才養士謀亂
天下文帝專務舍養置而不問加賜几杖恩禮日隆濞
雖包藏禍心而仁澤浸漬終不能發及景帝用晁錯之
謀欲因其有罪削其郡縣以為削之亦反不削亦反削
<pb:KR4d0082_WYG_039-17a>
之則反疾而禍小不削則反遲而禍大削書一下七國
盡反至使景帝發天下之兵遣三十六將僅而破之議
者若不究利害之淺深較禍福之輕重則文帝隱忍不
决近於柔仁景帝剛斷必行近於强毅然而如文帝之
計禍發既遲可以徐為備禦稍經歳月變故自生以漸
制之勢無不可雖有十濞亦何能為如景帝之計禍發
既速未及旋踵巳至交兵鋒刃既接勝負難保社稷之
命决於一日雖食晁錯之肉何益於事今者欲棄之䇿
<pb:KR4d0082_WYG_039-17b>
與文帝同而欲守之謀與景帝類臣乞宣諭執政欲棄
者理直而禍緩欲守者理曲而禍速曲直遲速孰為利
害况今日之事主上妙年母后聽斷將帥吏士恩情未
接兵交之日誰使效命若其羽書沓至勝負紛然臨機
决斷誰任其責惟乞聖慈以此反覆深慮早賜裁斷無
使西戎别致猖狂棄守之議皆不得其便則天下幸甚
謹録奏聞伏候勑㫖
　　論京畿保甲冬教等事狀(七月九日/)
<pb:KR4d0082_WYG_039-18a>
右臣竊見仁宗朝河北河東初置義勇至英宗朝推行
其法漸及陜西皆以地接胡羌有守禦之備毎歳冬教
一月民雖以為勞而邊防之計有不得巳及熈寧中更
置保甲使京畿三路之民日夜教習二聖臨御知其不
便率皆罷去民得歸秉耒耜盗賊因此衰息歌舞聖德
無有窮巳惟有冬教一月之法三路以被邊之故民習
為常不敢辭愬至於京畿諸縣累聖以來為輦轂所在
素加優厚今乃與三路邊郡為比一例冬教情所未安
<pb:KR4d0082_WYG_039-18b>
伏乞聖慈深念根本之地所宜寛卹特與蠲免兼訪聞
京畿三路見今皆修葢冬教場屋宇州縣頗以為勞臣
昔守官河北竊見義勇冬教並不置教塲屋宇毎遇教
日皆權於係官屋宇及寺院等處安泊别無闕事朝廷
若允臣所奏免畿内冬教則其教塲屋宇巳自不修如
三路冬教乞下逐路監司相度只如自前權於係官屋
宇及寺院等處安泊有無不便如别無不便亦乞罷修
以寛民力謹録奏聞伏候勑㫖
<pb:KR4d0082_WYG_039-19a>
　　論西邊警備狀(七月十九日/)
右臣近奏乞因夏國遣使入貢歸其侵地竊聞朝廷巳
降詔開許伏惟包荒之德與天地同量使西邊之人自
此得免餽餉之勞脱戰鬬之禍天下不勝幸甚然臣聞
兵法受降如受敵仇讎獸心見利忘義雖以恩信深加
結納而備豫不虞不可蹔弛况朝廷數年以來舉兵攻
討深入其地奪其疆土今雖接以恩禮其怨毒之意必
未遽忘若因給賜城寨立界至之際乘我無備輙肆猖
<pb:KR4d0082_WYG_039-19b>
狂則取笑四夷悔不可及謂宜明加約束所賜城寨須
候逐路帥臣處置般運器甲抽那兵馬凡百了當立定
期日然後得令人交割若未了之間不得令一人一騎
先期窺覘仍指揮㳂邊將吏常加嚴備因夏國新復侵
地謹守誓約之際招塡士馬充實倉廪綏懷熟户常若
冦至不得為其通和稍有弛廢如此數年朝廷常務懷
柔以革其欲報之心邊臣常作隄防以折其内侮之志
臣謂數年之外必無後患縱使背畔而邊計巳完士氣
<pb:KR4d0082_WYG_039-20a>
巳復度其事勢亦不足深憂况背恩犯順彼曲我直雖
復𦍑人亦當知非足使吾民坐而賈勇制勝之道始自
今日惟願陛下深詔大臣安不忘危常以戒勑邊吏為
心則社稷之福也謹録奏聞伏候勑㫖
　　再論青苗狀(二十四日/)
右臣近奏乞罷支青苗錢兼訪聞臺諫官皆有文字論
列至今並不䝉降出施行臣伏見熈寕之初王安石吕
惠卿用事首建青苗之法其實放債取利而妄引周官
<pb:KR4d0082_WYG_039-20b>
泉府之言以文飾其事天下公議共以為非是時韓琦
富弼司馬光范鎮等皆昌言其失恨不能救今二聖在
上照知民間疾苦解去弊法既巳略盡兼近日責降吕
惠卿數其罪惡亦以創行青苗為首然天下俵散青苗
其實至今未止民間疑怪以為朝廷仍有好利之意臣
博采衆論云近日有臣僚獻議以國用不足為言由此
聖意遲遲未决臣雖至愚竊為陛下深惜此計何者自
古為國率皆禄養官吏廪給士伍崇奉郊廟鎮撫四夷
<pb:KR4d0082_WYG_039-21a>
然而食租衣税未嘗有闕今陛下力行恭儉前代帝王
所有浮費一切不為今日之計但當戒勑天下守令使
之安集小民若能稍免水旱之灾復無流亡之患則安
靖之功數年自見榖帛豐羡將不可勝用何至復行青
苗以與民爭利也哉伏惟陛下聖性仁厚凡利民之事
知無不為若非左右搆此危語動摇聖聽則何至為之
廢格羣言以成邪説然臣竊恐中外不知本末但見臺
諫之言皆留中不出妄意陛下甘於求利不卹細民逺
<pb:KR4d0082_WYG_039-21b>
近傳聞所損不細臣欲乞陛下盡將臣僚前後所上章
疏付三省詳議施行以弭斯謗謹録奏聞伏候勑㫖
　　乞放市易欠錢狀(二十七日/)
右臣頃曾上言乞將市易欠錢人户通計所納息罰錢
數如巳納及元請官本數目即與除放䝉聖恩依此施
行德澤滂霈所及甚廣然臣訪聞京師欠户貧下之家
從初多作詭名請新還舊以此無緣通計息罰故除放
之恩多止上户臣近日再行體問據通直郎監在京市
<pb:KR4d0082_WYG_039-22a>
易務宋肇為臣言若截自欠二百貫以下人户一例除
放則所放人户至多事亦均一仍具本務一宗節目及
利害文字請臣論奏臣詳究其説竊以為當行之事有
五市易本錢前後諸處撥到共計一千二百二十六萬
餘貫中間撥還内藏庫等處共計五百三十萬餘貫朝
廷支使過共計三百八十四萬餘貫即今諸塲務見在
共計三百五十三萬餘貫將此三項巳支見在計筭巳
是還足本錢則今來人户所欠皆出於利息若將見欠
<pb:KR4d0082_WYG_039-22b>
二百貫以下人户除放所放錢數不多此事之當行者
一也見今欠人共計二萬七千一百五十五户共欠錢
二百三十七萬餘貫其間大姓三十五酒户二十七共
欠錢一百五十四萬餘貫小姓二萬七千九十三户共
欠錢八十三萬餘貫若將欠二百貫以下人户除放共
放二萬五千三百五十三户放錢四十六萬六千二百
餘貫所放人户九分以上而所放錢正及二分此事之
當行者二也元豐年中朝廷催理欠負極為峻急然一
<pb:KR4d0082_WYG_039-23a>
歳所納不過三萬貫頃來朝廷優假細民所催微細自
今年正月至今止及六七千貫今且以三萬貫為率猶
須七十餘年乃可納足如此則小姓之家死䘮流亡不
可復知而國家毎歳得失六千貫(臣所乞放二百貫以/下欠户錢數於見欠)
(錢都數中止十分之二即是每歳催及/三萬貫數中不過催得六千貫而巳)如九牛一毛不
為損益而二萬餘家困苦為害至大此事之當行者三
也市易催索錢物凡用七十人毎人各置私名不下十
人掌簿籍行文書凡用三十餘人毎人各置貼冩不下
<pb:KR4d0082_WYG_039-23b>
五人共約一千餘人以此一千餘人日夜騷擾欠户二
萬七千餘家都城之中養此蟊賊恬而不怪此事之當
行者四也市易之法欠户拖延日久或未見歸著及無
家業之人皆差人監逐遇夜寄禁既有此法則一例公
行寄禁然吏卒頑狡得錢即放無錢即禁榜笞捽縛何
所不至若不别作擘劃則日被此苦者不知其數此事
之當行者五也伏乞聖慈以此五事較其利害斷自聖
意特與除放或因將來明堂赦書行下或更溥行諸路
<pb:KR4d0082_WYG_039-24a>
則細民荷戴恩德淪入骨髓社稷之利不可勝計然臣
竊見太府寺令歳終較課以本理息及一分以上具官
員等第保明聞奏自來市易官因此酬奬轉官及請賞
錢所得無筭今來既見市易巳支見在實數僅能還足
本錢則以本理息皆是欺罔從前官吏轉官請賞皆當
追奪官爵及所賞錢物亦乞朝廷根究前後緣市易轉
官請賞之人依理施行内有吕嘉問係創行市易害民
最深雖巳經責降尚竊有土未允公議更乞重行竄讁
<pb:KR4d0082_WYG_039-24b>
以謝天下所有宋肇劄子三道臣轍備録進呈如左謹
錄奏聞伏候勑㫖
　貼黄臣所言放欠事上係二聖德澤唯當直出中㫖
　不宜更顯言者姓名或須至令三省相度施行即乞
　指揮執政勿令宣布
　　言淮南水潦狀
右臣竊見淮南春夏大旱民間乏食流徙道路朝廷哀
愍饑饉發常平義倉及截留上供米以濟其急淮南之
<pb:KR4d0082_WYG_039-25a>
民上賴聖澤不至餓殍然自六月大雨淮水汎溢泗宿
亳三州大水夏田饒已不收秋田亦復蕩盡前望來年
夏麥日月尚遠勢不相接深可憂慮訪聞見今官賣米
猶有未盡然必不能支持久遠臣欲乞朝廷及今未至
闕絶之際速行取問本路提轉發運司令具諸州灾傷
輕重次第見今逐州各有多少糧食可以賑濟得多少
月日如將來乏絶合如何擘劃施行立限供報所貴朝
廷得以預先處置小民不至失所謹錄奏聞伏候勑旨
<pb:KR4d0082_WYG_039-25b>
　　乞罷杜紘右司郎中狀
右臣伏見近除刑部郎中杜紘為右司郎中命下之日
中外疑惑蓋以朝廷用人必分流品清濁尚書左右司
郎官總督十二司之事至其遷擢高者多為左右史下
者猶為直閣修撰領三路都漕發運使不一二年即為
侍從自非清望正人不與此選謹按杜紘人品凡近不
知經術止以誦習法律進身自熙寧元豐以來為刑部
官謟事宰相王安石王珪蔡確以下脂韋便佞無不得
<pb:KR4d0082_WYG_039-26a>
其歡心雖杜純親弟而純以直進紘以謟聞兄弟異心
衆所共悉初修熙寧編勑紘與其議害民之法皆經其
手今復為詳定官奮筆改更非笑前書略無愧耻翻覆
隨時一至如此兼與楊汲崔台符共事歲月甚久大理
寺所勘探報過公事事干官員皆刑部下法朝廷近以
所斷多有枉濫差官理雪凡所平反十至七八汲台符
既以官長被罪如紘等軰皆其屬官朝廷雖闊畧不問
至於非次擢用豈宜遽以及紘竊恐賞罰失當使天下
<pb:KR4d0082_WYG_039-26b>
不服而汲台符亦得以為詞為損不細或言紘近日押
伴西人朝廷授以指蹤使紘與西人商量事得了當右
司之命葢以為賞臣以為此有司常事不足以為功况
為官擇人當以流品為急若以右司為賞恐非孔子不
以名器假人之義伏乞追囘前命以厭公議謹錄奏聞
伏候勑㫖
　　論差除監司不當狀(八月二日/)
右臣伏以天下之治寄於守令守令之衆朝廷不能盡
<pb:KR4d0082_WYG_039-27a>
知其要寄於監司方今民力凋殘疲瘵未復見議差役
措置未定正宜使監司得人以督察州縣朝廷近日沙
汰殘刻之吏多係提轉等官民間承望此風思見循吏
然臣竊觀近日所命頗未得人博采公言略見一二如
李之紀楚潜王公儀皆碌碌凡材無善可名不知何以
獲用至於餘人又加以過惡如孫路奴事李憲貪冒無
耻程高謟附賈青借名買珠鍾浚天資邪嶮累作過犯
張公庠為事刻薄不近人情張璹久領市易與牙儈雜
<pb:KR4d0082_WYG_039-27b>
進而皆擢自稠人之中付以一道之政陛下誠欲尊重
朝廷愛惜民物則如此輩人皆未可輕用也或言朝廷
近令侍從以上博舉監司名姓既聞率皆注籍每有員
闕執政不復慎選一切掲簿定差是以賢愚並進人物
雜亂竊惟中外侍從其徒實繁被詔舉官初無旌别承
舉即用近於麄疎而欲待其不職乃坐舉者天下之廣
監司得失朝廷未必一一詳知民獨何辜枉被塗炭自
古用人實無此比臣欲乞應自前所用監司令執政更
<pb:KR4d0082_WYG_039-28a>
加審議其尤不可者當與改差今後差除須名迹著聞
公議共許然後擢用庶幾監司稍得良吏不至害民此
最當今之急務也謹錄奏聞伏候勑旨
　
　
　
　
　
<pb:KR4d0082_WYG_039-28b>
　
　
　
　
　
　
　
　欒城集巻三十九

<pb:KR4d0082_WYG_040-1a>
欽定四庫全書
　欒城集卷四十
　　　　　　　　　　　　　宋　蘓轍　撰
　右司諫論時事一十七首
　　三乞罷青苗狀(初四日與/東省同上)
右臣等屢有封事乞罷青苗皆不䝉付外施行伏以王
安石吕恵卿創行此法以来天下之士惟王吕黨人欲
以青苗進身者則以其法為是其他士大夫上自韓琦
<pb:KR4d0082_WYG_040-1b>
富弼中至司馬光吕誨范鎮下至臣等輩人未有一人
以為便者方安石恵卿用事忠言壅塞不得施用小民
無告飲泣受害今者二聖臨御盡革衆弊天下欣欣日
望青苗之去而近日刪立舊法益更滋彰中外狐疑不
曉聖意竊聞近日左右臣僚有以國用不足欲將青苗
補其闕乏者聖心未察是以為之遲遲臣等雖愚以為
自古為國止於食租衣税縱有不足不過輔以茶鹽日
税之征未聞復用青苗放債取利與民争錐刀之末以
<pb:KR4d0082_WYG_040-2a>
富國强兵者也藝祖太宗之世四方未平中國至狹嵗
嵗用兵其費不貲及真宗東封西祀遊幸亳宋造立宫
室仁宗結好契丹平定西戎剪滅南冦此皆非常大費
而常賦之外無大増加未聞必待青苗以濟國用今二
聖恭儉安靜無為四海之富與祖宗無異何憂何慮而
欲以青苗富國乎臣等以為皇帝陛下富於春秋未嘗
接見多士太皇太后陛下覽政帷幄未能博聴羣議聴
納之道於斯實難竊謂臣下每有獻言宜一切折以公
<pb:KR4d0082_WYG_040-2b>
議彼既欲散青苗而臣等以為不可陛下受其所言而
臣等封事遂留中不出臣等不知陛下何以斷其是非
而信之如此之篤乎陛下必欲決此深疑即當盡出臺
諫所言付之三省使之公議得失不當隠忍不辯是非
而隂用其言也如衆議必以罷之為是即乞早賜裁斷
以慰民心必以罷之為非亦乞顯行黜譴以懲臣等狂
妄謹録奏聞伏候敕㫖
　　申三省請罷青苗狀(初四日與/東省同入)
<pb:KR4d0082_WYG_040-3a>
右轍等伏見熈寜之初始行青苗士無賢愚皆知其不
便是時建議之臣盡力主張者不過一二人而賢士大
夫極言其失者非異人也盖今之執政嘗論之矣忠言
讜論播於天下至今傳誦以為口實小民呻吟欲聞更
張亦已乆矣伏自二聖臨御革去弊法而青苗之議獨
無所變始者但令取民情願不立定額州縣或散或否
事體不一天下固已疑之矣中間修完本法使夏料納
者減半出息中外喧言朝廷欲依舊放債取利此聲流
<pb:KR4d0082_WYG_040-3b>
傳極損聖政轍等備位諫官不敢黙已遂與臺官前後
上言僅數十章皆不䝉施行傳聞大臣奏對有以國計
不足疑誤聖聴者遂致此議乆而不決轍等雖愚竊所
未喻也盖聞古者聖人在上食租衣稅而已凡所以奉
事郊廟禄養官吏蓄兵備邉未嘗有闕也後世鄙陋乃
始益以茶鹽酒稅之征然亦未聞放債取利若此之衰
也今兹二聖在上恭儉無為度越前世選用執政將致
太平轍等與天下士民尚兾朝廷能寛酒稅之𣙜損茶
<pb:KR4d0082_WYG_040-4a>
鹽之入以復三代之故不意今者乃欲以青苗富國失
天下之望也王安石吕恵卿既以此負國使朝廷被此
聲於天下今者又復以此誤二聖此轍等區區所深痛
也近日朝廷責降吕恵卿告命之出首以青苗為罪天
下傳誦人人稱慶奈何詔墨未乾復蹈其故轍乎且青
苗之法其所以害人者非特抑配之罪也雖使州縣奉
行詔令斷除抑配其為害人固亦不少何者小民無知
不計後患聞官中支散青苗競欲請領錢一入手費用
<pb:KR4d0082_WYG_040-4b>
横生酒食浮費取快一時及至納官賤賣米粟浸及田
宅以至破家一害也子弟縱恣欺謾父兄隣里無賴妄
託名目嵗終催督患及本戸二害也逋欠未納請新盖
舊州縣欲以免責縱而不問三害也常平吏人舊行重
法給納之賂初不能止今重法既罷賄賂公行民間所
請得者無㡬四害也四事為害雖復除抑配之弊亦無
如之何而况抑配未必除乎轍等職在言責目覩弊事
黙而不言則上負朝廷下負民物若未得請决無中止
<pb:KR4d0082_WYG_040-5a>
之義伏乞盡取前後章疏看詳施行以允公議謹狀
　　再言杜紘狀(初七日/)
右臣近奏言杜紘除右司郎中不當不䝉采納伏以紘
文法俗吏才不過人昔以誦習條貫偶為法官天資邪
佞能謟事宰相遂復致身刑部朝廷必欲量才授官已
為過分今一旦擢為右司中外驚嘆若止以人才猥下
事無實狀臣亦未敢干瀆朝廷紘昔在熈寧年中手編
害人之法今復為詳定親改其書俯仰隨時略不知愧
<pb:KR4d0082_WYG_040-5b>
頃與楊汲崔台符同在刑部所斷刑獄寃枉過半汲台
符以此得罪而紘以此擢用同罪異罰十目所指至公
之朝不宜有此臣以為事干朝廷大體職在言責不敢
不言今䝉置而不用竊料紘必有以自結大臣致誤此
舉不然陛下何取於紘而擢任至此哉臣竊聞廟堂之
論以謂二十年来失於養才臨事而求毎有無人之嘆
如左右司吏戸禮郎官左右史臺諫官皆用人之津梁
侍從近臣之所從出若已踐此途而不致之清要則養
<pb:KR4d0082_WYG_040-6a>
才之地竟當安在若非其人而遂用之數年之後使杜
紘為侍從則是更得一崔台符豈不為天下笑哉伏乞
稍取衆議追寢前命謹録奏聞伏候敕㫖
　　言張璪劄子(八日上殿/)
臣六月中與王覿上殿言張璪非次進用文及韓宗師
欲以深結文彦博韓維為自安之計璪天資邪佞列位
丞弼朝夕出入左右易以為姦宜斷自聖心以時除去
䝉聖眀洞鑒徳音宣諭但以璪乆經任使欲因其求退
<pb:KR4d0082_WYG_040-6b>
去之以禮比經兩月璪覺聖意稍緩遂端然據位不復
自請臣竊惟璪性極巧佞遇事圓轉難得心腹昔王安
石吕恵卿首加擢用被以卵翼之恩收其鷹犬之効與
章惇等並結為死黨熈寧弊法皆璪等所共成就今二
聖在上因民所欲降黜羣邪變革衆弊清浄之風日月
滋長獨璪仍在重位與聞大政不唯正人所共側目而
璪之私意亦自不安但以同列無傾邪之助臺諫有彈
擊之請是以見今且自歛戢未敢為非度其中心未嘗
<pb:KR4d0082_WYG_040-7a>
一日無窺伺之邪謀忘王吕之故黨也譬如蛇蠍遇寒
而蟄盗賊逢晝而止及春陽發動莫夜隂闇故態復作
誰敢保任陛下不可見其進退恭順言詞柔利而遂以
為可用也如璪深心厚貌何所不至但使陛下君臣防
閑少懈璪略能援引一二邪人寘之要地則變故之出
殆不可知矣况今新舊之政更張未定邪正之黨相持
未决正是姦臣用智伺便竊發之時天下有識見璪任
事誰不危懼如江河决溢初復故道惟日夜牢固隄防
<pb:KR4d0082_WYG_040-7b>
乃免於患若少有蛇䑕穿漏或能復奪河身况璪方為
執政乘釁而動其害必深臣聞璪意欲候過眀堂大禮
求出補外惟陛下為社稷計順中外人心早從其請天
下幸甚取進止
　　請罷右職縣尉劄子(八日上殿/)
臣伏見舊法縣尉皆用選人自近嵗民貧多盗言事者
不知救之於本遂請重法地分縣尉並用武夫自改法
以来未聞盗賊為之衰少而武夫貪暴不畏條法侵魚
<pb:KR4d0082_WYG_040-8a>
弓手先失爪牙之心搔擾鄉村復為人民之患臣竊惟
捕盗之術要在先得弓手之情次獲鄉村之助耳目既
廣網羅先具稍知方略易以成功舊用選人雖未能一
一如此而頗知畏法則必愛人使之出入民間於勢為
便不必親習騎射躬自格鬬然後能獲賊也今改用武
夫未必皆敢入賊而不習法律先已擾民訪聞河北京
東淮南等路凡用武夫縣分民甚患之欲乞復令吏部
依舊只差選人所貴吏民相安不至驚擾取進止
<pb:KR4d0082_WYG_040-8b>
　　論張頡劄子(八日上殿/)
臣竊見知廣州張頡自直龍圖閣擢為户部侍郎除目
一下中外驚疑謹按頡猜嶮邪佞狡愎闇刻具此八徳
了無一長臣非敢風聞臆度謹具實狀如左
　一頡為廣南運使日朝㫖那移兵馬就食全永經略
　　使趙卨為見順州戍兵年滿合替遂差兵戍順州
　　却令順州替兵就食全永頡但知出納之吝恐往
　　来戍兵麋費錢糧一日之間四次移牒故作行遣
<pb:KR4d0082_WYG_040-9a>
　　申奏趙卨不肯移兵又奏卨闇添昭州雇夫錢六
　　萬貫又奏卨違法差衙前朝㫖令卨分析乃是頡
　　判狀令差卨曽具元判狀繳奏其餘所奏更無一
　　事稍實因此挟恨遷怒詬詈桂州官吏作緑衫下
　　包个奴婢名呼趙卨仍罵作賊提舉官劉誼曽具
　　事由聞奏有㫖罷轉運使
　一頡為轉運使日有安南般糧夫數千人逃還已經
　　曲赦放罪毎人只有欠官米錢七百後来頡欲差
<pb:KR4d0082_WYG_040-9b>
　　人往全州般糧遂召陽朔縣令魏九言臨桂縣令
　　李譯勒令差兩縣逃亡夫往全州般糧仍令九言
　　取本縣百姓莫飯奴等七人狀云所欠官錢七百
　　情願往全州般糧填還其七人中又有三人不係
　　逃亡只取到四人情願狀便差數千人况欠錢止
　　於七百而全州水路二十餘程豈有情願之理因
　　此溺殺人不少致人戸經提舉司過狀亦是劉誼
　　具事由聞奏方始住差
<pb:KR4d0082_WYG_040-10a>
　一頡為桂州經略使日有安化州首領以本族饑饉
　　依乆例借糧於宜州頡指揮宜州不借一粒致夷
　　人作過於省界偷牛因此夷漢互相讐殺頡更無
　　方略直令宜州興兵討之致本州兵官䧟沒頡遂
　　發數千人令供備庫副使費萬往討之全軍皆沒
　　頡又遣路分都監王竒知宜州仍以數千人入討
　　全軍復沒事聞朝廷先帝為之旰食遣謝麟將數
　　萬人費百餘萬貫竟以招降而定頡既措置乖方
<pb:KR4d0082_WYG_040-10b>
　　致䧟兩將兵馬而費萬王竒之死又不以實奏因
　　轉運使馬黙等論列朝㫖差賓州推官朱恂取勘
　　因此落職奪官知均州
右臣所論三事皆有文案可以覆驗據頡處事乖刺致
㓂覆軍與沈起劉彛同罪理合誅竄所以累次常獲寛
宥者盖其家素富本以行賂得進鄉近辰錦多蓄竒砂
嘗以獻遺前宰相王珪珪每出示親客云此砂張頡所
獻以此曲為盖芘今来縱未黜廢豈可特膺非次擢用
<pb:KR4d0082_WYG_040-11a>
兼臣訪聞三省執政本不知其人失於採聴為薦者所
誤若置之户部必害民物伏乞追寢前命以厭公議取
進止
　　再言張頡狀(十一日/)
右臣近言張頡除户部侍郎不允公議具陳頡頃在廣
南用心隂嶮措置乖刺三事乞追還告命未施行間臣
又訪聞頡昔知荆南所為貪虐提舉官張琬按發七事
内一事頡下行買烏頭行人蔣三供納烏頭頡凡三四
<pb:KR4d0082_WYG_040-11b>
次退換蔣三揣頡意欲要附子遂買附子作烏頭供納
頡方肯納下縁烏頭附子色額不同價例亦别此一事
係贓罪又一事勒部下玉泉寺僧修治諸官園亭費用
常住人牛錢物不少以修唐僧齊已草堂為名令頡鄉
僧居止其中此一事係私罪琬奏既上前宰相王珪等
為與頡私有情分遂移頡差遣而以越職勘琬特行衝
替頡當時若無上件贓私忝為士人理須訴雪頡曽不
敢以一字自眀受移而去則其罪狀顯然無疑臣博采
<pb:KR4d0082_WYG_040-12a>
衆言近日差除例皆不當至於張頡尤失人望虧損朝
政深可歎惜是以不避再煩聖聴伏乞將臣此奏與前
来劄子同下三省詳議罷頡前命謹録奏聞伏候敇㫖
　　論户部乞收諸路帳狀
准尚書户部牒元祐元年七月二十五日敇節文一府
界諸路州軍錢榖文帳舊申三司昨撥歸逐路轉運提
刑司㸃磨嵗終刑部尚書㸃取勾訖帳勘覆今上件諸
州軍錢榖文帳欲收歸户部㸃磨一府界諸路州軍常
<pb:KR4d0082_WYG_040-12b>
平等錢榖文帳舊申司農寺昨撥歸逐路提舉司㸃磨
戸部右曹嵗取提舉司勾訖帳赴部㸃磨今上件諸州
軍錢榖文帳欲收歸户部㸃磨者
　右臣竊聞熈寧以前天下財賦文帳皆以時上於三
　司至熈寧五年朝廷患其繁冗始命曽布刪定法式
　布因上言三部胥吏所行職事非一不得真意㸃磨
　文帳近嵗因循不復省閲乞於三司選吏二百人顓
　置一司委以驅磨是時朝廷因布之言於三司取天
<pb:KR4d0082_WYG_040-13a>
　下所上帳籍視之至有到省三二十年不發其封者
　盖州郡所發文帳隨帳皆有賄賂各有常數常數已
　足者皆不發封一有不足即百端問難要足而後已
　朝廷以布言為信帳司之興盖始於此張設官吏費
　用錢物至元豐三年首尾七八年間帳司所管吏僅
　六百人用錢三十九萬貫而所磨出失䧟錢止一萬
　餘貫朝廷知其無益遂罷帳司而使州郡應申省帳
　皆申轉運司内錢帛糧草酒麴商税房園夏秋税管
<pb:KR4d0082_WYG_040-13b>
　額納畢鹽帳水脚鑄錢物料稻糯帳本司别造計帳
　申省其驛料作院欠負修造竹木襍物舟船柴炭修
　河物料施利橋船物料車驢草料等帳勘勾訖架閣
　盖謂錢帛等帳三司總領國計須知其多少虛實故
　帳雖歸轉運司而又令别造計帳申省至於驛料等
　帳非三司國計虚羸所系故止令磨勘架閣又諸路
　轉運司與本部州軍地理不逺取索文字近而易得
　兼本道文帳數目不多易以詳悉自是外内簡便頗
<pb:KR4d0082_WYG_040-14a>
　稱允當今戸部所請收天下諸帳臣未委為收錢帛
　等帳耶為并收驛料等帳耶若盡收諸帳為依熈寧
　以前不置帳司不添吏人耶為依熈寧以來復置帳
　司復添吏人耶若依熈寧以前則三二十年不發封
　之弊行當復見若依熈寧以来則用吏六百人磨出
　失陷錢一萬餘貫而費錢三十九萬貫之弊亦將復
　見臣乞朝廷下戸部令子細分析聞奏然臣竊詳司
　馬光元奏自改官制以来舊日三司所掌事務散在
<pb:KR4d0082_WYG_040-14b>
　六曹及諸寺監戸部不得總天下財賦帳籍不盡申
　户部戸部不能盡天下錢榖之數欲乞令戸部尚書
　兼領左右曹其舊三司所管錢榖財用事有散在五
　曹及諸寺監者並乞收歸户部推其本意盖欲使天
　下財用出納巻舒之柄一歸户部而戸部周知其數
　而已今戸部既已専領財用而元豐帳法轉運司常
　以計帳申省不為不知其數也雖更盡收諸帳亦徒
　益紛紛無補於事矣臣謂帳法一切如舊甚便乞下
<pb:KR4d0082_WYG_040-15a>
　三省公議然後下户部施行謹録奏聞伏候敕㫖
　　言張頡第三狀(十二日/)
右臣近四上章言用人不當並不䝉施行伏惟二聖深
拱帷幄之中以進退天下士付之宰相若用非其人知
而不改何以服天下之口竊聞廟堂之議止謂世方乏
才所用之人皆不得已臣觀朝廷取士之廣賢俊如林
患在不知豈可遂無一人賢於張頡况臣前所言頡四
事迹狀眀白皆可覆驗贓汙私邪欺君陵下既非有徳
<pb:KR4d0082_WYG_040-15b>
臨事乖刺覆軍殺將不可謂才而宰相不聴公議必行
私意其理安在伏乞指揮將臣所言按實施行若非虚
妄即乞罷頡差遣若臣言不當亦乞眀加責降今但隠
忍不一别白是非恐朝廷紀綱自此日壊謹録奏聞伏
候敇㫖
　　言責降官不當帶觀察團練狀(十四日/)
右臣伏以朝廷典章百世所守因事變法為患常多祖
宗之世使相節度不領京師官局其奉朝請必改他官
<pb:KR4d0082_WYG_040-16a>
或為東宫三師或為諸衛將軍太平興國中以趙普之
勲自河陽還朝止為太子少保以向拱張永徳之舊並
為環衛至今諸道鈐轄總管以防團老歸者亦以諸衛
處之盖其遺法也至眀道中錢惟演以章獻皇后親嫌
罷樞宻使始以保大節度為景靈宫使治平中李端愿
以長宫主子亦以武康節度為醴泉觀使恩倖一啟自
是戚里以節察居京邑不治事者肩相磨也然猶未見
以罪降黜而以觀察團練享厚禄居謫籍者近日李憲
<pb:KR4d0082_WYG_040-16b>
以宣州觀察使提舉眀道宫王中正以嘉州團練使提
舉太極觀二人貪墨驕横敗軍失律罪惡山積雖死有
餘責聖恩寛貸皆寘之善地而又首亂國憲假以使名
臣恐後世推壊法之始歸咎今日謂宜考修制度追還
誤恩以存舊典且使罪人知有懲艾謹録奏聞伏候敇
㫖
　　言張頡第四狀(十八日/)
右臣近以除張頡戸部侍郎不當凡三次上言一次䝉
<pb:KR4d0082_WYG_040-17a>
降付三省進呈不行兩次皆留中不出臣本言張頡事
皆罪狀明白非風聞臆度之言訪聞執政止謂世方乏
人頡雖無徳以才見取方今多士盈廷非無一人可勝
張頡而頡前後敗官喪師所至狼狽不唯無徳亦復非
才况二聖臨御専任執政進退百官一出其口若差除
不當而諫臣之言公然不用則今後誰肯復言雖復有
大於此者臣恐陛下無由復知矣臣所上章初䝉降出
施行獨三省沮抑不從中外之議止於歸罪執政今不
<pb:KR4d0082_WYG_040-17b>
復降出議者或謂見惡不去非出聖意必有左右近習
隂為之助臣雖知日月之明萬無此事而疎逺不亮未
免疑謗所損不小伏乞出臣前狀付外施行謹録奏聞
伏候敇㫖
　　論傅堯俞等奏狀謂司馬光為司馬相公狀(二十/一日)
右臣今年二月曽上言朝廷初行差役之法其間衙前
一役最為重難民間所苦宜以賣坊埸錢及坊郭官戸
寺觀單丁女戸所出役錢量行裁减雇募衙前以免民
<pb:KR4d0082_WYG_040-18a>
間重役之害後来䝉朝廷差臣兄軾詳定役法軾議論
與臣無異致與本局商量不合陳乞罷免尋䝉朝廷依
軾所乞臣以兄弟之嫌未敢再有論列今竊聞監察御
史陳次升奏以役法大要未定人情熒惑乞敇詳定役
法所疾速議定合差合雇色額及官户寺觀單丁女戸
等敷出役錢則例先次施行其州縣事體不同難以直
行處分者候諸處申到相度裁定䝉聖㫖批送詳定役
法所臣㸔詳次升所言役人合差合雇色額及官户寺
<pb:KR4d0082_WYG_040-18b>
觀單丁女户合出役錢則例實係役法要節當今所宜
先定其詳定役法所並不公心定奪奏稱准元祐元年
二月七日敕應天下免役錢一切並罷其諸色役人並
依熈寧元年以前舊法定差及七月三日朝㫖司馬相
公申眀指揮招差役人大要已定終不眀言何役合差
何役合雇至於官户寺觀單丁女户合出役錢只言七
月三日朝㫖未得施行亦不明言合如何立為則例據
此奏陳但務求合取容雖言事官所陳更不講論曲直
<pb:KR4d0082_WYG_040-19a>
况司馬光雖為宰相而君前臣名禮有定分今詳定役
法所乃於奏狀中謂光為司馬相公苟申私敬不顧上
下之禮曲意推奉一至於此而朝廷望其能别白是非
立為成法亦已難矣臣恐此風一扇臣主之分自此陵
夷不唯朝廷之害亦非所以安光之道也謹按詳定役
法官皆侍從儒臣不容不知朝廷儀式伏乞取問奏狀
中不名宰相出何典法及勒令早定役人合差合雇色
額及坊郭官户寺觀單丁女戸合出役錢則例申奏行
<pb:KR4d0082_WYG_040-19b>
下令民間早知定法不至皇惑謹録奏聞伏候敇㫖
　　言張頡第五狀(二十三日/)
臣近奏言張頡隂嶮不才除戸部侍郎大失人望不䝉
施行臣退伏思念方今二聖勵精求賢黜去羣小無所
吝惜如臣所言頡罪狀一一有實可驗而每狀輒䝉留
中深駭物論推原其故盖由執政過聴用頡致臣有論
列因謂頡雖無徳而才有可取以此疑誤聖聴不然陛
下虛心納諫一言可采未嘗不從何以至此伏念臣平
<pb:KR4d0082_WYG_040-20a>
生與頡素不相識但以公議不與恐誤國事是以懷不
能已謹復采衆論得頡前後臨事乖方及朝廷曽以其
&KR0310;躁猜忌罷頡差遣五事條件如左
　一熈寧年中頡初除江淮發運奏乞復轉般鹽倉朝
　　廷下三司相度以不便而罷及頡到任二年真楊
　　等州運河乾澁不通漕運並不計置不濬朝廷特
　　令借上供錢米先開淘大段淺澁去處頡却奏稱
　　河道雖淺然河各有油泥可以併用兵士牽拽得
<pb:KR4d0082_WYG_040-20b>
　　行如撩得油泥一尺以上接續得雨添注更不消
　　開淘若至時雨澤未應即開修未晚後来綱運不
　　通頡别無措置曽有團渦巡檢侍禁范彦臣以陳
　　公塘見有積水乞引入運河頡亦未曽施行遂致
　　諸路各稱闕鹽共計二百萬餘石虧損年額不少
　　後来却係朝廷差官取陳公塘水灌溉運河通放
　　鹽綱當時據知泰州蘇梲狀稱己出及重綱四分
　　之一不數日間必可盡出頡為發運使公然不開
<pb:KR4d0082_WYG_040-21a>
　　河道積壓鹽貨意欲附㑹先乞復轉般倉文字更
　　不顧國家大計其挾情害公類皆如此若只是暗
　　謬致誤國事則今者執政謂頡有才臣深不曉其
　　意
　一侯叔獻昔開淮南運河害虐兵夫死者如積新舊
　　兩河相並而行人知無益頡為發運使略無一言
　　復因過京師知樞宻使吳充與宰相王安石異議
　　遂與充私言之頡不意充即奏其事及朝廷公行
<pb:KR4d0082_WYG_040-21b>
　　理㑹召頡至中書聚&KR0550;問之頡却稱来時未曽開
　　河亦不曽與充言此前後所言異同朝廷遂差官
　　取勘頡猶抵諱不承據頡情狀其實畏憚安石叔
　　獻不敢正言但揣知吳充與安石不協故以此言
　　取悦於充而已其反覆賣弄正是小人真態若執
　　政以此為才又臣所未曉也
　一安化州夷人從来三年一度進奉舊例雖不遣其
　　人入貢而與之驛劵等物其數稍豐及頡為桂州
<pb:KR4d0082_WYG_040-22a>
　　經略使日轉運司應副錢物差緩至四年乃足而
　　宜州及經略使司展其進奉年限俾之四年乃得
　　入貢靳惜錢物所得無㡬而夷人因此作過破軍
　　殺將凡費百餘萬貫竟以招安而定頡初見夷人
　　拒命遣兵官費萬領兵出討萬至軍前申乞犒設
　　時方大暑頡令於桂州造餅般往宜州比至皆臭
　　不可食軍情因此怨怒南方至今傳以為笑及費
　　萬兵敗為夷人所共臠食妻男失所都鈐轄和斌
<pb:KR4d0082_WYG_040-22b>
　　申經略司乞厚加賙䘏頡指揮破經略司錢買紙
　　酒奠訖奏聞先帝知其暗謬不可用遂以乖方取
　　勘臣詳頡始為朝廷吝惜些小錢物終致邊患首
　　尾費百餘萬貫至於千里送餅犒軍以紙贈優䘏
　　死事如此等事似非理財富國之手而執政任以
　　户部侍郎兾有益於國此又臣所未曉也
　一元豐三年七月三日中書劄子節文臣僚上言伏
　　見近除張頡直龍圖閣知熈州按頡天資褊躁動
<pb:KR4d0082_WYG_040-23a>
　　多猜忌頃在廣南忿争互論州縣官吏為之不安
　　乞速賜追寢新命奉聖㫖張頡依舊令知滄州盖
　　頡之嶮躁著自先朝非獨今日則臣之所言似未
　　為過也
　一元豐四年内臣綦元亨差往廣西起發韶恵州錢
　　頡以轉運使權廣州送沉香七兩朱砂半觔桂花
　　竹紙等與元亨兼違條以妓樂與元亨燕㑹見今
　　案欵具在臣前言頡素以竒砂交結貴官及外議
<pb:KR4d0082_WYG_040-23b>
　　疑頡有左右近習之助致臣章不䝉降出誠不為
　　過也
右臣今所言五事及前狀所言共計九事皆一一有實
盖頡從来蒞官所至不了决無可用之理臣訪聞一二
大臣特保薦頡可用無疑伏乞陛下出臣前後封事令
保薦之人看詳以此等人委是可用與否仍乞降付三
省依公施行謹録奏聞伏候敕㫖
　　申三省論張頡狀(二十六日/)
<pb:KR4d0082_WYG_040-24a>
右轍累曽上言除張頡户部侍郎不當竊聞第一狀曽
䝉朝廷降付三省進呈不行轍尋博采衆論得頡歴任
處置乖方傷財敗事迹狀非一遂兩具論奏皆留中不
出伏惟皇帝陛下太皇太后陛下求賢惟恐不及去奸
惟恐不速如頡之隂嶮暗謬少見其比二聖之眀不容
聞而不去竊料聖意必以重違大臣之議是以遷延至
此至於執政諸公上承二聖拱黙仰成之託百官進退
開口而定豈不欲進賢退奸率由公議以無負付囑之
<pb:KR4d0082_WYG_040-24b>
重頡之無狀惟患不聞若果聞之勢無必用之理轍所
上第一狀己經台覽後来二狀謹繕寫繳連申上伏乞
考其事實裁酌施行少慰公議謹狀
　　再論京西水櫃狀
右臣三月中奏乞令汴口以東州縣各具水櫃所占頃
畝及每嵗有無除放二税仍具水櫃可與不可廢罷如
决不可廢即當如何給還民田以免怨望尋䝉朝㫖令
都水監差官相度到中牟管城等縣水櫃元舊浸壓頃
<pb:KR4d0082_WYG_040-25a>
畝及見今積水所占及退出數目應退出地皆撥還本
主應水占地皆以官地對還如無田可還即給還元估
價直聖恩深厚弃利與民無所靳惜所存甚逺然臣訪
聞水所占地至今無官地可以對還而退出之田亦以
迫近水櫃為雨水浸淫占壓未得耕鑿知鄭州岑象求
近奏稱自宋用臣興置水櫃以来元未曽以此水灌注
清汴清汴水流自足不廢漕運乞盡廢水櫃以便失業
之民臣愚以為信如象求之言則水櫃誠可廢罷欲乞
<pb:KR4d0082_WYG_040-25b>
朝廷體念二縣近在畿甸民貧無告特差無干礙水部
官重行體量若信如象求所請特賜施行不勝幸甚謹
録奏聞伏候敕㫖
　　乞復選人選限狀
右臣竊聞監察御史上官均上言極論官冗之弊已䝉
朝㫖降付給舎左右司看詳施行臣伏見祖宗舊法凡
䕃補子弟皆限二十五嵗然後出官及進士諸科釋褐
合守選人并州縣選人除司理司法縣尉外得替日皆
<pb:KR4d0082_WYG_040-26a>
合守選逢恩放選乃得注官所從来乆逺仕者習以為
常雖經涉嵗月不以為怪及先朝患天下官吏不習法
令欲誘之讀法乃令䕃補子弟不復限二十五嵗出官
應係選人皆不復守選並許令試法通者注官自是天
下官吏皆爭誦律令於事不為無益然人既習法則試
無不中故䕃補者例減五年而選人無復選限遂令吏
部員多闕少差注不行訪聞見今已使元祐四年夏秋
季闕官冗之患亦云極矣臣愚以為方人未習法誘以
<pb:KR4d0082_WYG_040-26b>
免選於理亦宜及其既習雖無免選不患不習且為吏
而責之讀法本事之當然不為過也謂宜追復祖宗守
選之舊而選滿之日兼行先朝試法之科此亦今日之
便也欲乞以臣所言付給舎左右司一處看詳立法謹
録奏聞伏候敇㫖
　　論諸路役法候齊足施行狀
右臣訪聞諸路所定役法限日已滿近日䕫州等路文
字相繼申到旋以逐一進呈施行臣竊惟諸路役法所
<pb:KR4d0082_WYG_040-27a>
係民間利害至深至廣雖逐路事體各别條目必有不
同而朝廷變法從便措置大意所謂海行條貫者不得
不同也臣竊恐詳定役法所急於行法每遇逐路申到
文字不候類聚參酌見得諸路體面即便逐旋施行因
此致諸路役法大體參差不齊使天下之民不得均被
聖澤欲乞指揮本所候諸路所申文字稍稍齊集見得
諸處役法不至大段相逺然後行下謹録奏聞伏候敇
㫖
<pb:KR4d0082_WYG_040-27b>
　
　
　
　
　
　
　
　欒城集卷四十

<pb:KR4d0082_WYG_041-1a>
欽定四庫全書
　欒城集巻四十一
　　　　　　　　　　　　　宋　蘓轍　撰
　中書舎人論時事三首
　　論梁惟簡除遥郡刺史不當狀
准今月三日吏房送到詞頭一道供備庫使内侍省内
押班梁惟簡可遥郡刺史者
右臣竊見梁惟簡旬月之間三度超擢皆以自前法外
<pb:KR4d0082_WYG_041-1b>
僥倖特恩為比仍言他人不得援例初自御藥超帶器
械及前省兩資改所寄文思副使權入後省只此一轉
已是内臣進用之極中外驚怪已有議論次又以坤成
節奏薦恩澤兩重特轉兩官於法以特恩轉官者自文
思副使當轉皇城副使又以特㫖轉供備庫使臣於此
時當撰告詞以其事未至太甚未敢輒有論奏曾未旬
日今又以罷本殿祗候與轉一官若依舊法自供備庫
使當轉西京左藏庫使耳今乃更超文思左藏皇城使
<pb:KR4d0082_WYG_041-2a>
三資直帶遥郡刺史臣若不早論救必將大致紛紜竊
謂朝廷非常特恩當以待人臣非常之功今惟簡之為
人臣所不知但見其給事宫省嵗月稍深不過勤謹自
將别無非常功効而二度冐居此寵皆非祖宗舊法臣
竊見太皇太后陛下自臨御以來肅清中禁抑損外戚
私謁不行濫恩盡去謹守法度古所未有豈肯於近習
之臣獨開僥倖之路必由條例委曲聖意未暇一一盡
詳而大臣不能守法失於開陳致此過當不然豈陛下
<pb:KR4d0082_WYG_041-2b>
能以法度䋲治外家親戚而獨不能以治内臣哉若惟
簡别有出衆功勞即乞宣示其狀令有司覈實以伏中
外之言臣頃以不才濫處言責每因進對輒䝉天奨嘗
欲捐軀以報知遇不敢循黙上負恩徳所有告詞臣未
敢撰謹録奏聞伏候敕㫖
　　不譔葉康直知秦州告狀
今月初六日吏房送到權陜西轉運副使朝奉大夫葉
康直可依前朝奉大夫直龍圖閣權知秦州詞頭一道
<pb:KR4d0082_WYG_041-3a>
者
右臣與葉康直素不相識亦不知其人賢愚但見前月
二十四日有上件除命是時權中書舍人曽肇當撰告
詞肇即具奏言昨者兵興康直調發芻糧一路騷然先
帝以其措置無狀又隨軍入界亾失為多嘗命械擊意
欲誅之以此不敢撰詞又諌議大夫鮮于侁亦言康直
令兒男掘取窖藏斛升貨賣及建言欲由涇原路入界
和雇車乗人夫為知永興軍吕大防所巻有違詔敕先
<pb:KR4d0082_WYG_041-3b>
帝以其處置乖方欲深置於法康直素奴事李憲宻加
營救遂得無事今令帶職充一路帥臣未允公議臣今
既明知曽肇鮮于侁有上件文字指陳康直罪惡由此
難以撰詞欲乞朝廷覈實肇侁所言康直事狀見得有
無若無此事即乞正肇侁不實之罪然後命臣撰詞臣
敢不承命謹録奏聞伏候敕㫖
　　申本省論處置川茶未當狀
朝廷若罷益利路𣙜茶之法只𣙜陜西沿邉諸郡不許
<pb:KR4d0082_WYG_041-4a>
客旅私販仍将沿邉每嵗合用益利諸塲茶色及觔重
配在諸塲令及時立限和買(隨每嵗茶價高下比民間/價例微高下如尋常和糴)
(米粟之比可也買茶之限令茶場司立定州縣不得低/估茶價令人户不肯申官以致出限如有事故須至展)
(限者具事由申本司量展五日仍不得過再展每茶户/入塲中賣須即時揀選和買不得輒有留滯或更依客)
(旅體例秋冬先放茶價令茶户結保請/領及時送納以上並不得輒行抑勒)官買數足方許
私下交易除沿邊所榷地分外一任客人興販如
此摩畫比之頃年全榷益利及陜西諸州其利有
五益利茶户不被官塲以賤價大秤抑勒收買一
<pb:KR4d0082_WYG_041-4b>
也昔茶未有𣙜民間採茶凡有四色牙茶早茶晩茶秋
茶是也採茶既廣茶利自倍自𣙜茶以來官中只要早
茶其餘三色茶遂棄不採民失茶利過半今既通商
則四色茶俱復採二也官所運茶止於邊郡所須比
榷茶之日所運減半則茶遞役兵及州郡雇脚皆得
輕减三也陜西茶商既行岐雍之間民皆食賤茶四
也益利諸州百貨通行酒稅課利理當自倍五也若比
之今來有司所議但榷名山梁洋三處放行益利諸塲
<pb:KR4d0082_WYG_041-5a>
茶貨其利有四名山梁洋三處榷法如舊而不榷之地
犬牙相錯榷與不𣙜茶户利害相遼例皆王民而咫尺
之間不宜頓有此異一也榷與不榷地分不遠小人易
以起動茶戸借如名山之西南出茶之地尚有雅州盧
山榮經等處若放令此茶北出道過名山彼此相雜不
可辨認若放令此茶由水路入嘉眉則名山之茶亦當
從此走失寛則榷法自廢急則民遭誣罔横被徒配二
也官中所買只用早茶則牙茶晚茶秋茶亦為棄物民
<pb:KR4d0082_WYG_041-5b>
失厚利與頃歲無異三也治邊諸州蕃部所要茶色各
別今只將名山梁洋三色茶與之彼既未諳茶性必有
不售四也若比之今來或人之説兼榷陜西裏外諸州
據合用茶數於益利諸塲和買官自般賣和買之餘成
都路客人販茶不得過劒門利州路客人販茶不得過
陜西其害有三盡奪茶利商賈不行百貨不通酒稅課
利自减一也運茶既多遞舖役兵及州郡雇脚勞費與
頃年無異二也岐雍之民仍食貴茶三也由此觀之朝
<pb:KR4d0082_WYG_041-6a>
廷若但和買邉郡合用茶數只於邉郡立𣙜法其餘率
皆通商此法一行則上件三說之弊自除至於供給蕃
部收買戰馬之利則與三說無異以此較之利害可見
謹録奏聞伏候勑㫖
　户部侍郎論時事八首
　　因旱乞許羣臣靣對言事劄子
臣伏見二年以來民氣未和天意未順災沴荐至非水
即旱淮南饑饉人至相食河北流移道路不絶京東困
<pb:KR4d0082_WYG_041-6b>
弊盗賊羣起二聖遇災憂懼傾發倉廪以救其乏絶獨
此三路所散已僅三百萬斛矣異時賑賉未見此比然
而民力已困國用已竭而旱勢未止夏麥失望秋稼未
立數月之後公私無繼羣盗蜂起勢有必至臣未知朝
廷何以待此臣竊見太皇太后陛下清身奉法與物無
私皇帝陛下恭黙靖慎動由禮義皇天后土照知此心
而和氣不應深所未喻陛下嘗䆒其說否臣聞天氣下
降地氣上騰隂陽和暢雨澤乃至君廣聴以納下臣盡
<pb:KR4d0082_WYG_041-7a>
言以奉上上下交泰元氣乃和今二聖居幃箔之中所
與朝夕謀議者上止執政大臣下止諌官御史不過數
十人耳其餘侍從近臣雖六官之長皆不得進見而况
其逺者乎臣以謂羣臣識慮深淺不同其心好惡亦異
故須兼聴廣覽然後能盡物情而得事實今陛下聴既
不廣則所行之事不得不偏聴狹事偏則隂陽亢隔和
氣不効必然之理也臣觀祖宗故事百官有司皆得以
職事進對從容訪問以盡其情今二聖臨御四方履人
<pb:KR4d0082_WYG_041-7b>
主之位而謙恭退託踈逺羣臣不行人主之事遂使百
官不敢以職事求見臣謂宜因此時明降詔書許百官
靣奉公事上以盡羣情之異同下以閱人才之賢否人
心不壅天道必從則乆旱之災庻幾可息臣䝉國厚恩
此聞詔書引咎自責避正殿損常膳分命臣僚並走羣
望私心踧踖不敢遑寜輒推天意人事影響之應庻幾
有補萬一惟陛下恕其愚僣略賜采擇取進止
　　乞推恩故知陳州鮮于侁子孫狀
<pb:KR4d0082_WYG_041-8a>
右臣等伏見故朝議大夫集賢殿修撰知陳州鮮于侁
學有原本博通諸經政事精詳和而有斷熈寜之初為
利州路轉運判官時朝廷方行免役本路人貧地狹侁
推行以理取於民有度能使一路獨無甚擾近者京東
經吳居厚刻剥之餘人情不安朝廷特起侁於疾病之
中副以安集侁勞徠幾嵗民亦以寜旋䝉聖恩知其可
用擢為右諌議大夫侁感激知遇前後言事多䝉聽納
不幸疾作不敢廢弛職事力求外補復䝉聖恩寵以要
<pb:KR4d0082_WYG_041-8b>
職俾守近藩仍指揮一年後取㫖侁到任未幾遂至物
故臣等竊閔侁平生守道歴任諸監司有補國事晚節
被遇擢寘侍從適以病去無絲毫之過而身後獨不得
與侍從亾殁恩例子孫見有白身欲乞聖恩特賜閔察
使得依諌議大夫恩例以慰忠賢之心謹録奏聞伏候
敕㫖
　　乞外任劄子
臣竊聞右司諌賈易言文彦博吕陶黨助臣及臣兄軾
<pb:KR4d0082_WYG_041-9a>
雖陛下察知臣兄弟孤忠無比周之實罷易言職而臣
自循省盖由行不素著未能取信於人致令煩言上凟
天聴慚懼隕越若無所容臣軾已具劄子乞除一郡臣
亦乞與兄同就外任庻全臣子進退㢘恥之分况臣兄
弟乆以空踈並塵近侍忝冐之罪臣猶自知况於他人
何由厭伏伏乞聖慈察臣誠懇非由矯飾特賜開許以
安孤危
