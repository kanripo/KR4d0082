# -*- mode: mandoku-view -*-
#+TITLE: 欒城集
#+DATE: 2015-09-23 10:20:46
#+PROPERTY: JUAN 16


　詩一百二十首
　　程之元表弟奉使江西次前年送赴楚州韻戲别
送君守山陽羡君食淮魚送君使鍾陵羡君江上居憐
君喜為吏臨行不欷歔紛紛出歌舞綠髪照瓊梳歸鞍
踏涼月倒盡清樽餘嗟我病且衰兀然守文書齒疎懶
<pb:KR4d0082_WYG_016-1b>
食肉一飯甘青蔬愛水亦巳乾塵土生空渠清貧雖非
病簡易由無儲家使赤脚嫗何煩短轅車君船繫東橋
茲行尚徐徐對我竟不飲問君獨何歟
　　表弟程之邵奉議知泗州
馬有千里足所願百里程馬心自為計安用終日行何
人志四方欲買千金輕吾弟有儁才見事心眼明二年
坐北部萬口傳佳聲談笑頑狡伏何曽用敲搒艱難得
銅虎洗眼長淮清民事不足為但當食魚烹負重貴餘
<pb:KR4d0082_WYG_016-2a>
力過飽多傷生不見大路馬垂頭畏繁纓
　　次韻子瞻書黃庭内景巻後贈蹇道士拱辰
君誦黃庭内外篇本欲洗心不求仙夜眎片月墮我前
黒氛剝盡朝日妍一暑一寒久自堅體中風行上通天
亭亭孤立孰傍緣至哉道師昔云然既已得之戒不傳
知我此心未虧騫指我嬰兒藏谷淵言未絶口行已旋
我思其言夜不眠
　　次韻子瞻好頭赤
<pb:KR4d0082_WYG_016-2b>
沿邊壯士生食肉小來騎馬不騎竹翩然赤手挑青絲
捷下巔崖試深谷牽入故關榆葉赤未慣中原暖風日
黃金絡頭依圉人俛聽北風懷所歴
　　送葆光蹇師遊廬山
建成市中有狂人縱酒罵市無與親敲門訪我何逡巡
頭蓬面垢氣甚真截河引水登崑崙下洗尺宅骨髓勻
告我入室要自門仙翁道師豈遺君歸來挿足九陌塵
獨遊凝祥芳草春蕭然孤鶴鳴雞羣子欲不死存谷神
<pb:KR4d0082_WYG_016-3a>
海山㣲明朝日暾丹成寄子勿妄云出入無眹窮無垠
相思一笑君乃信
　　同子瞻次梅聖俞舊韻題鄉舍木山
江槎出没浮犀牛波濤掀天谷為洲江寒水落驚霜秋
危根瘦節鳴寒流脆朽吹去誰鐫鎪連峯疊嶂立酋酋
吾家此山不易得十年棄置空自尤猿號鶴唳豈無意
委蛇恠我懷羔裘西歸父老拍手笑笑憶翁子躬薪槱
去時三山今有五不問故園惟一丘
<pb:KR4d0082_WYG_016-3b>
　　次韻子瞻送千乘干能
少年食糠覈吐去願一官躬耕遇斂穫不知以為歡謂
言一飛翔要勝終屈蟠朝廷未遑入江海失所安多憂
變華髪照影慙雙鸞恩從萬里歸獨喜大節完日食太
倉米篋中有餘紈竒窮不當爾自信處此難長女聞孀
居將食淚滴槃老妻飽憂患悲吒摧心肝西飛問黄鵠
誰當救饑寒二子憐我老輦致心一寛别久得㑹合喜
極成辛酸忽聞倚門望有書驚嵗闌深情見緩急欲報
<pb:KR4d0082_WYG_016-4a>
非琅玕勸爾勤孝友慎母慕衣冠淵渟自成井放瀉當
生瀾豈有白雪駒舉足無和鑾
　　題王詵都尉畫山水橫巻三首
摩詰本詞客亦自名畫師平生出入輞川上鳥飛魚泳
嫌人知山光盎盎著眉睫水聲活活流肝脾行吟坐詠
皆自見飄然不作世俗詞髙情不盡落縑素連峯絶澗
開重帷百年流落存一二錦囊玉軸酬不訾誰令食肉
貴公子不學父祖驅熊羆細氊淨几讀文史落筆璀璨
<pb:KR4d0082_WYG_016-4b>
傳新詩青山長江豈君事一揮水墨光淋漓手中五尺
小横巻天末萬里分毫釐謫官南出止均頴此心通達
無不之歸來纒裹任紈綺天馬性在終難羈人言摩詰
是前世欲比顧老疑不癡桓公崔公不可與但可與我
寛衰遲
憐君將帥雖有種多君智慧初無師篇章俊發巳可駭
丹青妙絶當誰知自言五色苦亂目況乃㫖酒長傷脾
手狂但可時弄筆口病未免多㣲詞歌鐘一散任池館
<pb:KR4d0082_WYG_016-5a>
幅巾靜坐空書帷偶從禪老得真趣此身不足非財訾
世間反覆岸為谷猛獸相食虎與羆逝將得意比春夢
獨取妙語傳清詩眼看官釀瀉酥酪未與村酒分醇漓
解鞍駿馬空伏櫪寄書黃狗閒生釐江山平日偶有得
不自圖寫渾忘之臨窓展巻聊自適盤礴豈復冠裳羈
欲乘漁艇發吾興願入野寺嗟兒癡行纒布襪雖巳具
山中父老應嫌遲
我昔得罪遷南夷性命頃刻存篙師風吹波蕩到官舍
<pb:KR4d0082_WYG_016-5b>
號呼誰復相聞知小園畜蟻防橘蠧(橘性甘多蠧南人/畜蟻於園中蟻緣)
(木食蠧雖鄰家柯葉相接/而蟻不相過亦一異耳)空庭養蜂收蜜脾讀書一生
空自笑賣鹽竟日那復詞城中清溪可濯潄城上連峯
堪幕帷十千薄俸聊足用魚多米賤憂無訾東坡居士
最岑寂岌然深藂見狐羆坐隅止鵩偶成賦槃中食蟇
時作詩憐君富貴可炙手一時出走羞啜醨澤傍憔悴
凡幾嵗胸中芥蔕無一釐江山别來今久矣不獨能言
能畫之同朝執手不容久笑我野馬方受羈袖中短巻
<pb:KR4d0082_WYG_016-6a>
墨猶濕傍人笑指吾儕癡方求農圃救貧病它年未用
譏樊遲
　　次韻子瞻十一月旦日鎖院賜酒及燭
銅鐶玉鎖閉空堂腕脫初驚筆札忙紅燭遙憐風雪暗
黃封㣲瀉桂椒香光明坐覺幽隂破温暖深知覆育長
明日白麻傳好語曼聲㣲繞殿中央
　　送周正孺自考功郎中歸守梓潼兼簡吕元鈞三
　　絶
<pb:KR4d0082_WYG_016-6b>
白髪熈寧老諍臣凜然心膽大於身吾儕坐看馮唐去
誰起雲中廢棄人
十年符竹守吾州故吏相逢嘲土牛毋謂徐公不堪用
諸人自與世沈浮
東道如聞近稍安乘騘按部凜生寒忽逢太守能相下
俱是從來言事官
　　雪中訪王定國感舊
昔游都城歲方除飛雪紛紛落花絮徑走城東求故人
<pb:KR4d0082_WYG_016-7a>
馬蹄旋没無尋處翰林詞人呼巨源笑談通夜倒清樽
住在城西不能返醉卧吉祥朝日暾相逢却說十年事
往事皆非隔生死惟有飛霙似昔時許君一醉那須起
蘭亭俛仰迹巳陳黃公酒壚愁殺人君知聚散翻覆手
莫作呉楚乘朱輪
　　次韻王定國見贈
枯木無枝不記年寒灰誰遣强吹然南遷不折知非妄
未老求閒愈覺賢屢出詩章新管籥偶開畫巻小山川
<pb:KR4d0082_WYG_016-7b>
簿書填委慙君甚撥去歸來粗了眠
　　王子難龍圖挽詞
帝子乘鸞巳列仙遺芳留得衆孫賢俊科蚤與寒儒競
禁從終償白髪年輦路聨鑣驚往事圃田囘首泣新阡
舊聞推厯知天命看熟黃粱定洒然
　　次韻李豸秀才來别子瞻仍謝惠馬一首
小牀卧客笑元龍彈鋏無輿下舍中五馬不辭分後乘
輕裘初許弊諸公隨人射虎氣終在徒步白頭心頗同
<pb:KR4d0082_WYG_016-8a>
遙想據鞍橫槊處新詩一一建安風
　　吕司空挽詞三首
少年輕富貴一意在詩書共恨經綸晩纔收老病餘寡
言知德勝善應本中虚卒相承平業謳歌元祐初
　　其二
將相家聲近勲名晩嵗隆給扶安舊徳賜府壓羣公不
見彌縫迹空推翼戴功山公舊多可寒士泣清風
　　其三
<pb:KR4d0082_WYG_016-8b>
罷郡來清潁㣲官憶宛丘頽垣那可住隱几若將休復
起民欣願全歸天不留世間反覆手有徳竟無憂(公罷/潁川)
(退居於陳轍為陳/學官時請見焉)
　　范蜀公挽詞三首
能言人盡爾有立世終稀憂國常先衆謀身亦勇歸見
竒初或笑要極未應非僅似西山老終身止食薇
　　其二
賦傳長嘯久書奏鏄鐘新共歎文章手終為禮樂人遺
<pb:KR4d0082_WYG_016-9a>
風滿臺閣好語落簪紳欲取褒雄比終非骨鯁臣
　　其三
劒外東來日城西却住年髙齋留寓宿旅食正蕭然語
愜聞投石詩新看涌泉清樽寄苦淚一洒葉墳前
　　范百嘉百歲昆仲挽詞二首
少年何敏銳才氣伏諸生展巻五行下揮毫萬字傾百
年殊未艾一病竟無成誰謂從夫子同開鬱鬱城
　　其二
<pb:KR4d0082_WYG_016-9b>
季子尤髙爽顔家早哭囘白頭生便爾黃壤遽相催舊
草誰收拾新松剰挿栽悲傷有伯氏諸子尚嬰孩
　　安厚卿樞密母夫人挽詞二首
家起側㣲中身兼富貴終慈仁本宜壽勤約自成風大
府寧居久名邦賜沐雄共傳生子福仍指讀書功
　　其二
早嵗參戎幙開門對粉牆初聞寡兄弟共羡好姑章一
别飛騰速全歸福禄長遺芳在子舍它日望巖廊
<pb:KR4d0082_WYG_016-10a>
　　題李公麟山莊圖(并叙/)
　伯時作龍眠山莊圖由建徳館至垂雲沜著録者十
　六處自西而東凡數里巖崿隠見泉源相屬山行者
　路窮於此道南溪山清深秀峙可游者有四曰勝金
　巖寶華巖陳彭漈鵲源以其不可緒見也故特著於
　後子瞻既為之記又屬轍賦小詩凡二十章以繼摩
　詰輞川之作云
　　　建徳館
<pb:KR4d0082_WYG_016-10b>
龍眠渌淨中㣲吟作雲雨幽人建徳居知是清風主
　　　墨禪堂
此心初無住毎與物皆禪如何一丸墨舒巻化山川
　　　華巖堂
佛口如瀾翻初無一正定畫作正定看於何是佛性
　　　雲薌閣
清溪便種稻秋晩連雲熟不待見新舂西風薌自足
　　　發真塢
<pb:KR4d0082_WYG_016-11a>
山開稍有路水放亦成川游人得所息真意方澹然
　　　薌茅館
山居少華麗牽茅結淨屋此間不受塵幽人亦新沭
　　　瓔珞巖
泉流逢石缺脉散成寶網水作瓔珞看山是如來想
　　　棲雲室
石室空無主浮雲自去來人間春雨足歸意帶風雷
　　　秘全庵
<pb:KR4d0082_WYG_016-11b>
世道自破碎全理未嘗違溪山亦何有永覺平日非
　　　延華洞
共恨春不長逡巡就搖落一見洞中天真知世間惡
　　　澄元谷
石門日不下潭鏡月長臨細細溪風渡相看識此心
　　　雨花巖
巖花不可攀翔蘂久未墮忽下幽人前知子觀空坐
　　　泠泠谷
<pb:KR4d0082_WYG_016-12a>
層崖落飛泉㣲風泛喬木坐遣谷中人家家有琴筑
　　　玉龍峽
白龍晝飲潭脩尾掛石壁幽人欲下看雨雹晴相射
　　　觀音巖
倚崖開翠屏臨潭置苔石有所獨無人君心得未得
　　　垂雲沜
未見垂雲沜其如歸興何路窮雙足熱為我洗盤陀
　　　勝金巖
<pb:KR4d0082_WYG_016-12b>
置馬步巖間巖前得平地肴蔬取行簏粗飽有遺味
　　　寶華巖
團團寳華巖重重䕃珍木歸來得商鼎試鬻溪邊緑
　　　陳彭漈
蒼壁立精鐵縣泉瀉天紳山行見巳久指與未來人
　　　鵲源
溪深龜魚驕石瘦椿楠勁借子木蘭船寛我芒鞋病(四/詩)
(皆記伯/時所畫)
<pb:KR4d0082_WYG_016-13a>
　　將使契丹九日對酒懷子瞻兄并示坐中
黄華巳向初旬見白酒相攜九日嘗茰少一枝心自覺
舂同斗粟味終長蘭生庭下香時起玉在人前坐亦涼
千里使胡須百日蹔將中子治書囊
　　題王詵都尉設色山巻後
還君横巻空長歎問我何年便退休欲借巖阿著茅屋
還當溪口泊漁舟經心蜀道雲生足上馬胡天雪滿裘
萬里還朝徑歸去江湖浩蕩一輕鷗
<pb:KR4d0082_WYG_016-13b>
　　次韻子瞻相送使胡
朔雪胡沙試此身青羅便面紫狐巾擁旜代北隨飛鴈
頓足江東有卧麟欺酒壺氷將送臘照溪梅萼定先春
漢家五餌今方驗更愧當年歎息人
　　歐陽文忠公夫人挽詞二首
先生才蓋世家事少經心流落初相偶委蛇志益深功
名入圖史文字刻璆琳有助知由内騶虞欲重吟
　　其二
<pb:KR4d0082_WYG_016-14a>
好禮忘耆老持家歴盛衰謹嚴終致一貧富各從宜晚
嵗仍聞道臨終竟不疑外人傳一二猶得載銘詩
　　歐陽伯和仲純挽詞二首
之人雖蚤病對客毎清言不信疾為累要稱學有原籧
篨視名器果蓏指乾坤長短何須問傳家巳抱孫
　　其二
仲氏氣無前為文思湧泉飄然落筆地時出疾邪篇杶
榦要經雪驊騮行著鞭淒涼悲故客不及見華顛
<pb:KR4d0082_WYG_016-14b>
　奉使契丹二十八首
　　次莫州通判劉涇韻二首
北國亦知岐有夷何嘗烽火報驚危擁旜絶漠聞嘉語
緩帶臨邊出好詩約我一樽迎嗣歲待君三館巳多時
從今無事唯須飲文字聲名人自知
平世功名路甚夷不勞談說更騎危早年拭目看成賦
近日收心聞琢詩古錦屢開新得句弊貂方競苦寒時
南還欲向春風飲塞桞凋枯恐未知
<pb:KR4d0082_WYG_016-15a>
　　贈知雄州王崇拯二首
趙北燕南古戰塲何年千里作方塘煙波坐覺胡塵逺
皮幣遙知國計長勝處舊聞荷覆水此行猶及蟹經霜
使君約我南來飲人日河橋桞正黃(生辰使例以人/日還至雄州)
城裏都無一寸閒城頭野水四汗漫與君但對湖光飲
久病偏須酒令寛何氏溝塍布棋局李君智畧走珠槃
應存父老猶能說有意功名未必難
　　贈右畨趙侍郎
<pb:KR4d0082_WYG_016-15b>
霜須顧我十年兄朔漠陪公萬里行駢馬貂裘寒自暖
連牀龜息夜無聲同心便可忘苛禮異類猶應服至誠
行役雖勞思慮少㑹看梨棗及春生
　　古北口道中呈同事二首
獨卧繩牀巳七年往來殊復少縈纒心游幽闕烏飛處
身在中原山盡邊梁市朝回塵滿馬蜀江春近水浮天
枉將眼界疑心界不見中宵氣浩然
　　　右趙侍郎
<pb:KR4d0082_WYG_016-16a>
笑語相從正四人不須嗟歎久離羣及春煑菜過邊郡
賜火煎茶約細君日暖山蹊冬未雪寒生胡月夜無雲
明朝對飲思鄉嶺夷漢封疆自此分
　　　右二副使
　　絶句二首
亂山環合疑無路小徑縈囘長傍溪髣髴夢中尋蜀道
興州東谷鳯州西
日色映山才到地雪花鋪草不曽消晴寒不及隂寒重
<pb:KR4d0082_WYG_016-16b>
攬篋猶存未著貂
　　過楊無敵廟
行祠寂寞寄關門野草猶知避血痕一敗可憐非戰罪
太剛嗟獨畏人言馳驅本為中原用嘗享能令異域尊
我欲比君周子隠誅彤聊足慰中魂
　　燕山
燕山如長虵千里限夷漢首銜西山麓尾掛東海岸中
開哆箕畢末路牽一線却顧沙漠平南來獨飛鴈居民
<pb:KR4d0082_WYG_016-17a>
異風氣自古習耕戰上論召公奭禮樂比姬旦次稱望
諸君術畧亞狐管子丹號無策亦數游俠冠割棄何人
斯腥臊久不澣哀哉漢唐餘左袵今巳半玉帛非足云
子女罹蹈踐區區用戎索久爾縻郡縣從來帝王師要
在侮亡亂攻堅甚攻玉乘瑕易冰泮中原但常治敵勢
要自變㑹當挽天河洗此生齒萬
　　趙君偶以㣲恙乗馳車而行戲贈二絶句
鄰國知公未可風雙馳借與兩輪紅它年出塞三千騎
<pb:KR4d0082_WYG_016-17b>
卧畫輜車也要公
髙屋寛箱虎豹裀相逢燕市不相親忽聞中有京華語
驚喜開簾笑殺人
　　㑹仙館二絶句
北嶂南屏恰四周西山㣲缺放溪流胡人置酒留連客
頗識峯巒是勝游
嶺上西行雙石人臨溪照水久逡巡低頭似愧南來使
居處雖髙巳失身
<pb:KR4d0082_WYG_016-18a>
　　出山
燕疆不過古北關連山漸少多平田奚人自作草屋住
契丹駢車依水泉槖駞羊馬散川谷草枯水盡時一遷
漢人何年被流徙衣服漸變存語言力耕分穫世為客
賦役稀少聊偷安漢奚單弱契丹橫目視漢使心淒然
石瑭竊位不傳子遺患燕薊逾百年仰頭呼天問何罪
自恨逺祖從禄山(此皆燕/人語也)
　　奚君(宅在中/京南)
<pb:KR4d0082_WYG_016-18b>
奚君五畝宅封戸一成田故壘開都邑遺民雜漢編不
知臣僕賤漫喜殺生權燕俗嗟猶在婚姻未許連
　　惠州(傳聞南朝逃叛/者多在其間)
孤城千室閉重闉蒼莽平川絶四鄰漢使塵來空極目
沙場雪重欲無春羞歸應有李都尉念舊可憐徐舍人
㑹逐單于渭橋下歡呼齊拜屬車塵
　　神水館寄子瞻兄四絶(十一月二十六/日是日大風)
少年病肺不禁寒命出中朝敢避難莫倚皁貂欺朔雪
<pb:KR4d0082_WYG_016-19a>
更催靈火煮鉛丹(馬上作李若芝/守一法似有功)
夜雨從來相對眠茲行萬里隔胡天試依北斗看南斗
始覺呉山在目前
誰將家集過幽都逢見胡人問大蘓莫把文章動蠻貊
恐妨談笑卧江湖
虜廷一意向中原言語綢繆禮亦䖍顧我何功慙陸賈
槖裝聊復助歸田
　　木葉山
<pb:KR4d0082_WYG_016-19b>
奚田可耕鑿遼土直沙漠蓬棘不復生條幹何由作茲
山亦沙阜短短見叢薄冰霜葉墮盡鳥獸紛無託乾坤
信廣大一氣均美惡胡為獨窮陋意似鄙夷落民生亦
復爾垢汙不知怍君看齊魯間桑柘皆沃若麥秋載萬
箱蠶老簇千箔餘粱及狗彘衣被遍城郭天工本何心
地力不能博遂令堯舜仁獨不施禮樂
　　虜帳
虜帳冬住沙陀中索羊織葦稱行宫從官星散依冡阜
<pb:KR4d0082_WYG_016-20a>
氊廬窟室欺霜風舂粱煑雪安得飽擊兎射鹿夸强雄
朝廷經畧窮海宇嵗遺繒絮消頑凶我來致命適寒苦
積雪向日堅不融聨翩嵗旦有來使屈指巳復過奚封
禮成即日巻廬帳釣魚射鵝滄海東秋山既罷復來此
往返歲歲如旋蓬彎弓射獵本天性拱手朝㑹愁心胸
甘心五餌墮吾術勢類畜鳥游樊籠祥符聖人㑹天意
至今燕趙常耕農爾曹飲食自謂得豈識圖霸先和戎
　　十日南歸馬上口占呈同事
<pb:KR4d0082_WYG_016-20b>
南轅初喜去龍庭入塞猶須閲月行漢馬亦知歸意速
朝暘巳作故人迎經冬舞雪長相避屈指新春旋復生
想見雄州饋生菜菜盤酪粥任縱橫
　　傷足
少年謬聞道直往寡所疑不知避礙嶮造次逢顛危中
嵗飽憂患進退每自持長存鄙夫計未免達士嗤前日
使胡罷晝夜心南馳中塗冰塞川滉漾無津涯僕夫執
轡前我亦忘止之馬眩足不禁拉然卧中坁異域非所
<pb:KR4d0082_WYG_016-21a>
息據鞍幾不支昔嘗誦楞嚴聞有乞食師行乞遭毒刺
痛劇侵肝脾念覺雖覺痛無痛痛覺知念極良有見遂
與凡夫辭我今亦悟此先佛豈見欺但爾不即證欲往
常遲遲咄哉後來心當與初心期
　　春日寄内
春到燕山冰亦消歸驂迎日喜嫖姚久行胡地生華髪
初試東風脫弊貂挿髻小幡應正爾㸃槃生菜為誰挑
附書勤掃東園雪到日青梅未滿條
<pb:KR4d0082_WYG_016-21b>
　　渡桑乾
北渡桑乾冰欲結心畏穹廬三尺雪南渡桑乾風始和
冰開易水應生波穹廬雪落我未到到時堅白如盤陀
㑹同出入凡十日腥羶酸薄不可食羊脩乳粥差便人
風隧沙埸不冝客相攜走馬渡桑乾旌斾一返無由還
胡人送客不忍去久安和好依中原年年相送桑乾上
欲話白溝一惆悵
　　送文太師致仕還洛三首
<pb:KR4d0082_WYG_016-22a>
國老無心豈為身五年朝謁慰簪紳元臣事業通三世
舊將威名服四鄰遍閲後生真有道欲談前事恐無人
比公惟有凌雲檜歲嵗何妨雨露新
齊魯元勲古太師寂寥千載恐無之昔歸蹔縮經邦手
復起還當問道時入謁何曽須掖侍到家依舊擁旌麾
孔公靈壽固應在秋晚香山訪佛祠
西都風物漢唐餘天作溪山養退居盈尺好花扶几杖
拂天脩竹倚庭除白頭伴侣誰猶健率意壺飱久巳疎
<pb:KR4d0082_WYG_016-22b>
(公昔與司馬公同居洛下常與諸老/為真率之㑹酒肴果蔬隨有而具)我欲試求三畝宅
從公它日賦歸歟(先人昔游洛中有卜築之意不/肖常欲成就先志顧未暇耳)
　　李公麟陽關圖二絶
百年摩詰陽關語三疊嘉榮意外聲誰遣伯時開縞素
蕭條邊思坐中生
西出陽關萬里行彎弓走馬自忘生不堪未别一盃酒
長聽佳人泣渭城
　學士院端午帖子二十七首
<pb:KR4d0082_WYG_016-23a>
　　皇帝閤六首
溽暑避華構清風迎早朝楓槐髙自舞冰雪晩初消
　　其二
南訛初應歴五日未生隂靈藥收農録薰風拂舜琴
　　其三
皇心本夷曠一氣自炎涼不廢荆呉舊民風見未央
　　其四
九門已散秦醫藥百辟初頒凌室冰飲食祈君千萬壽
<pb:KR4d0082_WYG_016-23b>
良辰更上辟兵繒
　　其五
雨遲麥粒尤堅好日麗蠶絲轉細長入夏民間初解愠
宫中時舉萬年觴
　　其六
汴上初無招屈亭沅湘近在國南坰太官漫解供新稯
諫列猶應記獨醒
　　太皇太后閤六首
<pb:KR4d0082_WYG_016-24a>
決獄初迎雨開倉旋取陳青黄今接夏饑疫免憂春
　　其二
簾密風時度宫深日倍長紵羅隨節賜黍麥趂新嘗
　　其三
執熱寧忘濯清心自釋煩東朝聞好語畏日解餘暄
　　其四
出磨玉塵除舊廩捧箱綵縷看新絲一年豐樂今將半
兩殿歡聲外得知
<pb:KR4d0082_WYG_016-24b>
　　其五
舟楫喧呼招屈處禽魚鼔舞放生中百官却拜梟羮賜
㐫去方知舜有功
　　其六
玉殿清虛過暑天草廬煩促念民編外家近許遷新宅
不遣司農費一錢
　　皇太后閤六首
壽康朝謁蚤長信燕閒多不有圖書樂其如晝漏何
<pb:KR4d0082_WYG_016-25a>
　　其二
玉宇宜朱夏壺冰生晩涼深心念行暍清夜久焚香
　　其三
蠶宫罷採擷暴室獻朱黃翕呷霜紈動闌斑綵縷長
　　其四
六宫無事著嬉游百藥初成及早收菖歜還羞十二節
椿年自占八千秋
　　其五
<pb:KR4d0082_WYG_016-25b>
萬壽仍縈長命縷虛心不著赤靈符民間風俗疑當共
天上清髙定爾無
　　其六
揚子江心瀉鏡龍波如細縠不搖風宫中禁捧秋天月
長照人心助至公
　　皇太妃閤五首
曉起鐘猶凝朝囘露欲乾逡巡下清蹕委曲問平安
　　其二
<pb:KR4d0082_WYG_016-26a>
壓蔗出寒漿敲冰簇畫堂人間正袢暑天上絶清涼
　　其三
九夏清齋奉至尊消除癘疫去無痕太醫爭獻天師艾
瑞霧長縈堯母門
　　其四
紈扇新栽冰雪餘清風不隔紵羅疎飛昇漫寫秦公子
榮謝應憐漢婕妤
　　其五
<pb:KR4d0082_WYG_016-26b>
渺渺金河入禁垣漸臺雨過碧波翻共傳太液龍舟穏
不似南方競渡喧
　　夫人閤四首
修厦欺晴日重簾度細風羣仙不煩促長在廣寒宫
　　其二
尋芳空茂木鬬草得幽蘭歌舞纎絺健嬉游玉佩珊
　　其三
新煑青筠稻米香旋抽獨蠒薄羅光剰堆雕俎添崖蜜
<pb:KR4d0082_WYG_016-27a>
爭作輕衫薦壽觴
　　其四
御溝遶殿細無聲飛灑彤墀曉氣清開到石榴花欲盡
隂隂髙桞一蟬鳴
　　次韻門下劉侍郎直宿寄蘓左丞
雷雨連年起卧龍穆然臺閣有清風一時畫諾雖云舊
此日都俞本自公松竹經霜俱不改鹽梅共鼎固非同
一篇和遍東西府六律更成十二宫
<pb:KR4d0082_WYG_016-27b>
　　次韻張來學士病中二首
一卧憐君三十朝呼醫仍苦禁城遙靈根自逐新陽發
病枿從經野火燒吻燥未須尋麯蘖囊空誰與典絺蕉
何時匹馬隨街鼓睡起頻驚髀肉消
塵垢汙人朝復朝病中吟嘯夜方遙長空鴈過疑相荅
虚幌螢飛坐恐燒稍覺新霜試松竹未應寒雨敗梧蕉
從來百鍊身如劒火滅重磨未遽銷
　　次韻張君病起二首
<pb:KR4d0082_WYG_016-28a>
壯年得疾勢能支不廢霜螯左手持漸喜一杯留好客
未應五斗似當時口中舌在時聞句雪裏心安不問師
去卧淮陽從病守功名他日許君期
老去生經廢不行鏡中白髪見空驚解將沖氣通枯指
易甚新陽發舊莖一悟少年難久恃不妨多病却長生
文章繆忝追前輩服食從來亦強名
　
　
<pb:KR4d0082_WYG_016-28b>
　
　
　
　
　
　
　
　欒城集巻十六

<pb:KR4d0082_WYG_017-1a>
欽定四庫全書
　欒城集巻十七
　　　　　　　　　　　　　宋　蘓轍　撰
