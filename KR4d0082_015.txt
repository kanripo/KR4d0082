# -*- mode: mandoku-view -*-
#+TITLE: 欒城集
#+DATE: 2015-09-23 10:20:46
#+PROPERTY: JUAN 15


　　送陳侗同年知陜府
上書乞江淮得請臨關河所得非所願親友或相訶丈
夫志四方所遇常逶迤況當國西屏形勝古來多崑渠
湧北郭華岳垂東阿羌虜昔未平驛騎如飛梭間諜時
<pb:KR4d0082_WYG_015-1b>
出没關梁苦誰何爾來一清淨西望多麥禾魏絳方和
戎先零正投戈秦人釋重負道路聞行歌便當卧齋閤
次第除網羅時時一嘯咏未用勤催科諸孤寄呉越食
口如鴈鵝時分槖中金何必手自摩
　　次韻李曼朝散得郡西歸留别二首
風波定後得西歸烏鵲喧呼里巷知未熟黃粱驚破夢
相看白髪信乘危豚肩尚有冬深味蠶器應逢市合時
父老為公留臘酒不須猶唱式㣲詩
<pb:KR4d0082_WYG_015-2a>
懷印徒行尚故衣邸中掾史見猶疑千人上塜鄉關動
五馬行春雨澤隨醉裏墜車初未覺道中破甑復誰悲
西行漫遣親朋喜早賦陶翁歸去詩
　　送程建用宣徳西歸
昔與君同巷參差對柴荆艱難奉老母絃歌教諸生藜
藿飽臧獲布褐均弟兄貧賤理則窮禮義日益明我親
本知道家有月旦評逡巡戸牖間時聞歎息聲善惡不
可誣孝弟神所聽我見此家人處約能和平它年彼君
<pb:KR4d0082_WYG_015-2b>
子豈復地上行爾來三十年遺語空自驚松阡映天末
苦淚緣冠纓子親八十五皤然老人星安輿及禄養平
反慰中情月俸雖不多足備甘與輕今年復考課得秩
真代耕倚門老鶴望䇿馬飛鴻征歸來嵗云莫手奉屠
蘓觥我詩不徒作以遺鄉黨銘(君昔嘗稅居與敝廬東/西相望武昌君見其家)
(事知非貧賤人也此語未嘗語人俛仰三/十年矣因君西歸作詩言之不覺流涕)
　　次韻子瞻杜介供奉送魚
天街雪霽初通駟禁籞冰開漸躍魚十尾煩君穿細桞
<pb:KR4d0082_WYG_015-3a>
一杯勸我芼青蔬寒樽獨酌偶逢客佳句相酬不用書
江海歸來叨禁近空令同巷往來疏
　　次韻子瞻招王蘧朝請晩飲
矯矯公孫才不貧白駒衝雪喜新春忽過銀闕迷歸路
誤認瑤臺尋故人訪我不嫌泥正滑留君深愧酒非醇
歸時九陌鋪寒月清絶空教僕御顰
　　子瞻與李公麟宣德共畫翠石古木老僧謂之憩
　　寂圖題其後
<pb:KR4d0082_WYG_015-3b>
東坡自作蒼蒼石留取長松待伯時只有兩人嫌未足
更收前世杜陵詩
　　王君貺宣徽挽詞三首
妙年收賈傅白首貴王陽志氣文章在功名嵗月長遺
孫依舊徳故吏滿諸方河朔三持節斯民定不忘
　　其二
謫墮神仙侣飛翔鸞鳯姿舊逢黃石老隂許赤松期歴
歴僧伽記申申鄧傅詞翻然歸海嶠無復世人知(公少/年過)
<pb:KR4d0082_WYG_015-4a>
(泗州於僧伽塔中見一老僧謂公歸眎祖墓有白兎者/君當第一人及第巳而果然既登科見張鄧公為公言)
(吾為射洪令尉捕得一人疑其行刼吾疑其非是釋之/問其所從來則山中隱者也以藥與我曰服此藥可以)
(終天年而無病且約我貴極人臣今子方且貴慎勿笞/辱道人公終身用其言轍佐公於大名親見公言之)
　　其三
從軍在河上仗鉞喜公來幕府方閒暇歌鐘得縱陪它
年老賔佐過國泣樓臺猶有墳碑在仍令故客開(今樞/宻安)
(公厚卿昔與轍同在幕府/公家方求厚卿作墓碑)
　　送杜介歸揚州
<pb:KR4d0082_WYG_015-4b>
揚州繁麗非前世城郭蕭條却古風尚有花畦春雨後
不妨水調月明中東都甲第非嫌汝北牖羲皇自屬翁
清洛放船經月事急先鶗鴂遶芳叢
　　次韻子瞻與鄧聖求承㫖同直翰苑懷武昌西山
　　舊遊
我遊齊安十日囘東坡桃李初未栽扁舟亂流入樊口
山雨未止淫黃梅寒溪聞有古精舍相與推挽登崔嵬
山深縣令喜客至寺荒蔓草生經臺黃鵝白酒得野餽
<pb:KR4d0082_WYG_015-5a>
藤牀竹簟無纎埃可憐遷客畏人見共恠青山誰為堆
行驚晩照催出谷中止亂石傾餘罍古今相望兩令尹
(謂元結與/鄧君也)文詞灑落千山隈野人豈復識遺趣過客時
為剜蒼苔五年留滯屐齒秃一朝揮手船頭開玉堂却
憶昔遊處笑問五桞應彫摧滿朝文士蚤貴達馮凌霄
漢乘風雷入參祕殿出華省何曽着足空山來漂流邂
逅覽遺躅耳中尚有江聲哀
　　送楊孟容朝奉西歸
<pb:KR4d0082_WYG_015-5b>
三十始去家四十初南遷五十復還朝白髪正紛然故
人從西來鞍馬何聨翩握手得一笑喜我猶生全别離
多憂患夢覺非因緣惟餘歸耕計粗有山下田久糜太
倉粟空愧鄉黨賢老兄富治行令徳齊髙年幸此民事
清未厭軍壘偏父老擕壺漿稚子迎道邊應有故相識
問我何當旋君恩閔衰病歸駕行將鞭
　　次韻孔武仲學士見贈
羡君耽讀書日夜論今古雖復在家人不見釋手處意
<pb:KR4d0082_WYG_015-6a>
求五車盡未惜雙目苦蓬萊倚霄漢簡册充棟宇學成
擅囷倉筆落走風雨破籠閉野鶴短草藏文虎鬢鬚忽
半白兒女無復乳知君不能薦愧我終何補偶來相就
談日落久未去歸鞍得新詩佳句爛如組古風棄雕琢
遺味比樂府且復調塤篪泠然五音舉
　　送家定國朝奉西歸
我懷同門友勢如曉天星老去髪垂素隠居山更青退
翁聨科第俯仰三十齡仕官守鄉國出入奉家庭鵠鷺
<pb:KR4d0082_WYG_015-6b>
性本靜芷蘭深自馨新詩得髙趣衆耳昏未聽笑我老
憂患奔走如流萍冠裳强包裹齒髪坐凋零晩春首歸
路朱轓照長亭縣令迎使君綵服導輜軿長歎或垂涕
平反知有令此樂我巳亡雖達終不寧
　　次韻劉貢父省上示同㑹二首
流落江湖東復西歸來未洗足間泥偶隨鵬翼培風上
時得衙香滿袖攜落筆逡巡看儤直醉吟清絶許分題
相望魯衛雖兄弟終畏鄰封大國齊
<pb:KR4d0082_WYG_015-7a>
掖垣不復限東西賔客來衝霧雨泥白酒黃封開㶑灔
朱櫻青籠落提攜五花愧我連書判三道髙君免試題
誰遣松蒿同一谷凌雲他日恐難齊
　　次韻孔武仲三舍人省上
君不見西都校書宗室叟東魯髙談鼓瑟手偶然同我
西掖垣並立曉班分左右龍文百斛世無價(屬二/公)瓦釜
枵然但升斗諸兄落落不可望兩季幸肯分餘光大孔
奮飛自南鄉聨翩羣鴈相追翔渠家冠蓋尤堂堂
<pb:KR4d0082_WYG_015-7b>
　　送顧子敦奉使河朔
去年送君使河東今年送君使河北連年東北少安居
慷慨憐君色自得河流西決不入土千里汗漫敗原隰
壯夫奔亡老稚死粟麥無苗安取食君憂臣辱自古然
自說過門三不入忠誠一發鬼神輔心念既通謀計集
堤防旋立村落定波浪欲收蛟蜃泣二年歸國未為久
故舊相看髪猶黒成功豈在延世下好勇真令腐儒服
此時為國頌河平當使君名長不没
<pb:KR4d0082_WYG_015-8a>
　　席上再送
人言虎頭癡勇作河朔遊黃河六七月不辨馬與牛單
車徑北渡橫身障西流虎頭亦不癡志在萬戸侯徜徉
歴三邊歸借坐上籌腰垂黃金印不受白髪羞此計雖
落落但問有志不臨岐且一醉行役方未休
　　次韻孔文仲舍人酴醿
蒼蠅凍不死輕素暖仍歸落蘂時吹面繁香自撲幃光
凝真照夜枝軟或牽衣似厭風霾苦應思霧雨霏開樽
<pb:KR4d0082_WYG_015-8b>
迎最盛掃地見初稀賴有清隂在金波肯發揮
　　送錢承制赴廣東都監
家聲逺繼河西守遊宦多便嶺外官南海無波閒鬬舸
北堂多暇得羞蘭忽聞常棣歌離索應寄寒梅報好安
它日扁舟定歸計仍將犀玉付江湍
　　次韻曽子開舍人四月一二日扈從二首
萬人齊仗足聲勻翠輦徐行不動塵夾道歡呼通老穉
從官雜遝數徐陳旌旗稍放龍蛇巻旒冕初看日月新
<pb:KR4d0082_WYG_015-9a>
天遣雨師先灑道農夫不復誤占辛(農家常以上辛占/麥辛深則麥熟今)
(年正月八日得辛而雨不時應駕/未出一日初得雷雨麥始有望)
衣冠雙日欵蓬萊簾脫瓊鉤扇不開清曉逮驚三殿啟
翠華遙自九天來晨光稍稍侵黃蓋瑞霧霏霏著禁槐
千兩翟車觀禮罷歸時滿載徳風迴(是日内外命婦皆/㑹景靈仰瞻三宫)
(肅然雍穆不言而化諸/公之家有能言之者)
　　再和
病起江南力未勻强將冠劒拂埃塵木鷄自笑真無用
<pb:KR4d0082_WYG_015-9b>
芻狗何勞收已陳行從鑾旗風日細側聽廟樂管絃新
誰知四載勤勞後併舉成功祚泣辛
宸心惻惻念汙萊南籞西池閉不開長樂鳴鞘千乘出
顧成薦鬯萬方來從臣暗泣新宫柳父老行依輦路槐
雙闕影斜朱戸啟都人留看屬車囘
　　次韻張昌言給事省中直宿
還家未暇拂塵衣攜被重來趂落暉省戸鳴騶久分散
宫槐栖鵲共翻飛周廬見日風霾靜斜漢橫空星斗稀
<pb:KR4d0082_WYG_015-10a>
多病心身怯清禁故山依約夢西歸
　　次韻貢父子開直省
擲簡搖毫氣吐虹興餘庭藥詠殘紅今宵文字知無幾
鼾睡簾中笑二公
　　去年冬轍以起居郎入侍邇英講不逾時遷中書
　　舍人雖忝冐愈深而瞻望清光與日俱逺追記當
　　時所見作四絶句呈同省諸公
邇英肅肅曉霜清玉宇時聞槁葉零風過都城吹廣内
<pb:KR4d0082_WYG_015-10b>
萬人笑語落中庭
銅鉼灑遍不勝寒雨㸃勻圓凍未乾囘首曈曨朝日上
槐龍對舞覆衣冠(邇英前有雙槐甚髙而柯葉拂/地狀如龍虵講官進對其下)
早歲西廂跪直言起迎天步晩臨軒何知老侍曽孫聖
欲泣龍顔吐復吞(轍昔舉制䇿坐於崇政西廊蓋邇英/之北也是日晩仁皇自延和步入崇)
(政過所試幄前瞻/望天表最為親近)
講罷淵然似不勝詩書黙已契天心髙宗問答終垂世
未信諸儒測淺深
<pb:KR4d0082_WYG_015-11a>
　　次韻張問給事喜雨
已收蠶麥無多日旋喜山川同一雲禾黍趂時青覆壠
池塘流潤淥生文兩宫尚廢清晨集中禁初消永夜薰
倉粟半空民望足深耕疾耨肯忘君
　　次韻宋構朝請歸守彭城
得郡迎親願不違書來無復寄當歸馬馳未覺西南逺
烏哺何辭日夜飛湖水欲平官舍好茶征初復訟氓稀
平反聞道加飡飯五袴應須換破衣
<pb:KR4d0082_WYG_015-11b>
　　次韻劉貢父西掖種竹
竹迷誰定知迷否趂取滂沲好雨初栽向鳯池吹律處
斸從芸閣殺青餘迎風一嘯朝囘早弄月相差直宿疎
應恠籍咸林下客相看不飲作除書(仲馮方作左史必/與貢父並直於此)
　　次韻劉貢父省中獨直
簾深巧為隔朝暾竹宻時能引雀喧朝罷宿酲還續夢
靜中諸妄稍歸根坐曹聞道仍分省出沐誰當與比軒
竹簟茅簷它日事重因遺詠記君恩
<pb:KR4d0082_WYG_015-12a>
　　得告家居次韻貢父見寄
君恩賜告許歸來雨後中庭有綠苔起問日髙三丈久
卧聞車過九門開泥封連日傳新語腕脫知君有軼才
(十八二十二兩/日除目猥多)待得晴乾追後乘未應塵土熱如灰
　　黃幾道郎中同年挽詞二首
温恭天賦此心良惠愛人知政術長井水無波任缾綆
牛刀投隙應宫商分符出遍名城守攜被歸從華省郎
不到汝隂遺恨遠坐令湖水減清光
<pb:KR4d0082_WYG_015-12b>
早嵗相從能幾時淮陽花發正游嬉鳴弓矍相人如堵
席地滄浪桞作帷十載舊游真是夢一時佳客尚存誰
遙聞葬日車干兩漬酒綿中寄一悲(轍昔與㡬道相遇/於陳陳守張聖民)
(相與游從甚宻逮今將三十年當時賔客/在者少矣而幾道復化去言之悽惻無已)
　　和王定國寄劉貢父
度嶺當年惜逺行過淮今日似前生留連秋思江侵海
搖蕩春心花滿城欲寄尺書慵把筆偶聞佳句獨含情
何時復看清虛㑹醉聽秦箏促柱聲
<pb:KR4d0082_WYG_015-13a>
　　故濮陽太守贈光祿大夫王君正路挽詞二首
落落承平佐英英嗣世風芝蘭託庭戸鸞鵠峙椅桐結
客賢豪際傾財緩急中悲傷聞故老淪謝未衰翁
　　其二
呉中試良守濮上繼嘉聲平賦權家恨蠲租盜俗清家
貧久未葬身去獨留名天報多男子終存好弟兄
　　韓幹三馬
老馬側立鬃尾垂御者髙拱持青絲心知後馬有爭意
<pb:KR4d0082_WYG_015-13b>
兩耳㣲起如立錐中馬直視翹右足眼光已動心先馳
僕夫旋作奔佚想右手正控黃金羈雄姿駿發最後馬
囘身奮鬛真權竒圉人頓轡屹山立未聽決驟爭雄雌
物生先後亦偶爾有心何者能忘之畫師韓幹豈知道
畫馬不獨畫馬皮畫出三馬腹中事似欲譏世人莫知
伯時一見笑不語告我韓幹非畫師
　　書郭熈橫巻
鳯閣鸞臺十二屏屏上郭熈題姓名崩崖斷壑人不到
<pb:KR4d0082_WYG_015-14a>
枯松野葛相欹傾黃散給舍多肉食食罷起愛飛泉清
皆言古人不復見不知北門待詔白髪垂冠纓袖中短
軸纔半幅慘澹百里山川橫巖頭古寺擁雲木沙尾漁
舟浮晩晴遙山可見不知處落霞斷鴈俱㣲明十年江
海興不淺滿㠶風雨通宵行投篙㭬杙便止宿買漁沽
酒相逢迎歸來朝中亦何有包裹觀闕圍重城日髙困
睡心有適夢中時作東南征眼前欲擬要真物拂拭束
絹付與汾陽生
<pb:KR4d0082_WYG_015-14b>
　　題王生畫三蠶蜻蜓二首
饑蠶未得食宛轉不自持食蠶聲如雨但食無復知老
蠶不復食矯首有所思君畫三蠶意還知使者誰
　　其二
蜻蜓飛翾翾向空無所著忽然逢飛蚊驗爾饑火作一
飽困竹梢凝然反㝠寞若無饑渇患何貴一簟樂
　　贈寫真李道士
君不見景靈六殿圖功臣進賢大羽東西陳能令將相
<pb:KR4d0082_WYG_015-15a>
長在世自古獨有曹將軍嵩髙李師掉頭笑自言弄筆
通前身百年遺像誰復識滿朝冠劒多偉人據鞍一見
心有得臨牕相對疑通神十年江海鬚半脫歸來俛仰
慚簪紳一揮七尺倚牆立客來顧我誠似君金章紫綬
本非有緑蓑黃篛甘長貧如何畫作白衣老置之茅屋
全吾真
　　次韻子瞻題郭熈平逺二絶
亂山無盡水無邊田舍漁家共一川行遍江南識天巧
<pb:KR4d0082_WYG_015-15b>
臨牕開巻兩茫然
斷雲斜日不勝秋付與騷人滿目愁父老如今亦才思
一蓑風雨釣槎頭
　　次韻錢勰待制秋懷
壯心老自消秋思悲不怨中懷不堪七那用日食萬朝
陽淨塗潦白露霑草蔓夾衣搜故禇酒債積新券狙猿
便林藪冠帶愁檻圏夢追赤松游食我青精飯歸心久
已爾佳句聊復勸近聞洮東將間出邊馬健裨王坐受
<pb:KR4d0082_WYG_015-16a>
縛右袂行將獻念此愧無功歸歟適吾願
　　宿滎陽寗氏園
喧卑背城市曠蕩臨溪水車流泝絶壁河潤及桃李居
人有佳思過客得新喜中橋一囘顧欲入迷所自
　　滎陽唐髙祖太宗石刻像(并叙/)
　滎陽大海院髙齊石像二髙不數寸而姿製甚妙唐
　髙祖為鄭州刺史太宗方幼而病甚禱之即愈因各
　為一碑刻彌勒佛且記其事至今皆在元祐二年九
<pb:KR4d0082_WYG_015-16b>
　月祭告永裕陵過而觀焉作小詩以授院僧
誰言膚寸像勝力妙人天欲療衆生病隂扶濟世賢身
㣲須覆護眼淨照幾先豈為成功報猶應歴劫緣
　　次韻劉貢父從駕
一經空記弟傳兄舊徳終慙比長卿扈駕聨翩來接武
登科先後憶題名竹林共集連諸子棣萼相輝賴友生
它日都門俱引去不應廣受獨華榮
　　次韻劉貢父和韓康公憶其弟持國二首
<pb:KR4d0082_WYG_015-17a>
霜風瑟瑟巻梧蕉燕處超然夜寂寥羽客信來丹鼎具
石淙夢斷水聲遙赤松作伴誰當見黄鵠髙飛未易招
劒履終身定何益勤勞付與沛中蕭
愛君憂世老彌深特操要須得失臨晩嵗飛騰推有徳
故鄉安穏信無心小邦近似西山隠元氣終當北斗斟
聖主方求三世舊老臣何止一遺簪
　　聞京東有道人號賀郎中者唐人也其徒有識之
　　者作詩寄之
<pb:KR4d0082_WYG_015-17b>
賀老稽山去不還鏡湖獨棹釣魚船南來太白尋無處
却作郎官又幾年岱下迎鸞驚典謁䝉山施藥愍耕田
試窮脚力追行迹亦使今生識地仙
　　送家安國赴成都教授三絶
城西社下老劉君春服舞雩今幾人白髪弟兄驚我在
喜君游宦亦天倫(㣲之先生門人惟僕與子瞻/兄復禮與退翁兄皆仕耳)
垂白相逢四十年猖狂情味老俱闌論兵頓似前賢語
莫作當年故目看
<pb:KR4d0082_WYG_015-18a>
石室多年欵誌平新書久溷里中生遣師今見朝廷意
文律還應似兩京
　　送歐陽辯
我年十九識君翁鬚髪白盡顴頰紅竒姿雲巻出翠阜
髙論河決生清風我時少年豈知道因緣父兄願承教
文章疎略未足云舉止猖狂空自笑公家多士如牛毛
揚眉抵掌氣相髙下客逡巡愧知巳流枿低昻隨所遭
却來京洛三十載重到公家二君在伯亡仲逝無由追
<pb:KR4d0082_WYG_015-18b>
淚落數行心破碎京城東西正十里雨落泥深旱塵起
衣冠纒繞類春蠶一歲相從知有幾去年叔為尚書郎
家傳舊業行有望今年季作澶淵吏米鹽騷屑何當起
前輩今無一二存後來幸有風流似黃河西行淤没屋
桑柘如雲麥禾熟年豐事少似宜君飽讀遺書心亦足
　　送韓康公歸許州
功成不願居身退有餘勇心安里閭適望益縉紳重朝
為北闕辭莫犯南河凍人知疏公達王命顯父送百壺
<pb:KR4d0082_WYG_015-19a>
山泉溢千兩春雷動旋聞二季賢繼以一章控詔書未
云可廷論已爭竦茲行迫寒食歸及掃先壟萬人擁道
看一子腰金從爾曹勿驚嗟令德勸勤種
　　三日上辛祈穀除日宿齋戸部右曹元日賦三絶
　　句寄呈子瞻兄
七度江南自作年去年初喜奉椒盤冬來誤入文昌省
連日齋居未許還
今歲初辛日正三明朝春氣漸東南還家强作銀幡㑹
<pb:KR4d0082_WYG_015-19b>
雪底蒿芹欲滿籃
北客南來嵗欲除燈山急火萬人扶(燈山例以北/使見日立)欲觀
翠輦巡逰盛深怯南宫鎻鑰拘
　　次韻王欽臣祕監集英殿井
碧甃涵雲液銅瓶響玉除汲花攅㸃罷灑霧喚班初龍
餅煎無數螭研滴有餘從官方醉飽一酌解清虚
　　集賢殿考試罷二首
振鷺紛紛未著行初從江海覘清光巻聲風雨中庭起
<pb:KR4d0082_WYG_015-20a>
筆勢雲烟累幅長病眼尚能分白黒衆毛空復數驪黄
禁中已許公孫第得失何私物自忙
衰病相侵眼漸昏青燈細字苦勞神遍看大軸知無力
聽誦竒篇賴有人前日鼓旗聞苦戰明朝雷雨出潛鱗
殿廬困極唯思睡却憶登科似後身
　　聞蔡肇求李公麟畫觀音徳雲
好事桓靈寳多才顧長康何嘗為人畫但可設竒將久
聚要當散能分慰所望清新二大士畀我夜燒香
<pb:KR4d0082_WYG_015-20b>
　　五月一日同子瞻轉對
羸病不堪金束腰永懷江海舊漁樵對牀貪聽連宵雨
奏事驚同朔旦朝大耿功名元自異中茅服食舊相要
一封同上憐狂直詔許昌言賴有堯
　　次韻劉貢父題文潞公草書
鷹揚不減少年時墨作龍蛇紙上飛應笑學書心力盡
臨池冩遍未裁衣
　　韓康公挽詞三首
<pb:KR4d0082_WYG_015-21a>
閥閲原髙世功名自發身堂堂揖真相矯矯出稠人許
國心先定輕財物自親傳經比韋氏世世得良臣
　　其二
耆年時一二新第闕西南好客心終在忘懐日縱談規
模人共記風味我猶諳誰是羊曇首囘車意不堪
　　其三
師曠聞絃日相如作賦年雖慙衆人後貪值主文賢北
道初聞召南江正逺遷平生闕親近遺恨屬新阡
<pb:KR4d0082_WYG_015-21b>
　　送王宗望郎中赴河東漕
春初戎馬掠河壖屬國倉皇不解鞍未免驅民餽邊食
旋聞奉使輟郎官年髙轉覺精神勝慮穏要令事業安
持節近看葱嶺雪擁裘應慣鴈門寒
　　送髙士敦赴成都兵鈐
楊雄老病久思歸家在成都更向西邂逅王孫馳驛騎
丁寧父老問耕犁禪房何處不行樂壁像君家有舊題
德厚不妨三世將時平空見萬夫齊
<pb:KR4d0082_WYG_015-22a>
　　盧鴻草堂圖
昔為大室遊盧巖在東麓直上登封壇一夜蠒生足徑
歸不復往巒壑空在目安知有十志舒巻不盈幅一處
一盧生裘褐䕃喬木方為世外人行止何須録百年入
篋笥犬馬同一束嗟予縛世累歸來有茅屋江干百畝
田清泉映脩竹尚將逃姓名豈復上圖軸
　　秦虢夫人走馬圖二絶
秦虢風流本一家豐枝穠葉映雙花欲分妍醜都無處
<pb:KR4d0082_WYG_015-22b>
夾道遊人空嘆嗟
朱幩玉勒控飛龍笑語諠譁步驟同馳入九重人不見
金鈿翠羽落泥中
　　韓幹二馬
玉帶胡奴騎且牽銀騣白鼻兩爭先八坊龍種知何數
乞與岐邠並錦韀
　　試制舉人呈同舍諸公二首
垣中不減臺端峻冠上來從柱下嚴同直舊曽連月久
<pb:KR4d0082_WYG_015-23a>
蹔來還喜二公兼(僕頃與孫莘老同在諫/垣與彭器資同在西掖)直言巳許侵
彈奏新告行聞振滯淹顧我麤官何所與西曹只合論
茶鹽
早歲同科止六人中年零落半埃塵却將舊學收新進
幾誤今生是後身骯髒别都遺老驥沈埋祕府愧濳鱗
(制科前輩今獨張公安道一/人後來未用惟張去華而巳)憐君尚勝劉蕡在白首諸
侯呼上賔
　　次韻張去華院中感懷
<pb:KR4d0082_WYG_015-23b>
登朝巳老似王陽脫葉何堪霧雨涼案上細書憎蟻黒
禁中新酒愛鵝黃臨堦野菊偏能瘦倚檻青松解許長
仕宦不由天禄閣坐曹終日漫皇皇(轍頃自績溪除校/書郎未至京除右)
(司諫竟不入/館故以為恨)
　　送周思道朝議歸守漢州三絶
早緣民事失茶官解印重來十二年美惡一周還自復
始知東里解言天
梓漢東西甲乙州同時父子兩諸侯(正孺時出/守梓州)它年我
<pb:KR4d0082_WYG_015-24a>
作西歸計兄弟還能得此不
酒壓郫筒憶舊酤花傳丘老出新圖(漢州官酒蜀中推/第一趙昌畫花摸)
(傚丘文播亦/西川所無也)此行真勝成都尹直為房公百頃湖
　
　
　
　
　
<pb:KR4d0082_WYG_015-24b>
　
　
　
　
　
　
　
　欒城集巻十五

<pb:KR4d0082_WYG_016-1a>
欽定四庫全書
　欒城集巻十六
　　　　　　　　　　　　　宋　蘓轍　撰
