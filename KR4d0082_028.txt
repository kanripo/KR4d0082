# -*- mode: mandoku-view -*-
#+TITLE: 欒城集
#+DATE: 2015-09-23 10:20:46
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 28


　　郟亶通判永寧軍
勑具官某北邊俗淳而士武隣好輯睦日以無事爾昔
甞以才任刺舉矣久而不試往貳博野尚勉無怠可
　　叔攷等三十二人並除右班殿直
<pb:KR4d0082_WYG_028-1b>
勑具官某男某等士勤身苦節從事於文武積累歳月
僅乃禄仕以免於耕勞亦至矣今宗室之子始名而官
其克孝悌於家忠信於國識吾尊祖敬宗之意以終保
禄位可
　　王宗孟母(王宗孟南京推官母年/九十三封夀昌縣太君)
勑具官某母某氏年及耄期而家有壯子非有馴行不
能致此福也寵之封邑不吝常典尚俾天下知貴老敎
孝之意可
<pb:KR4d0082_WYG_028-2a>
　　胡宗愈吏部侍郎
勑吏部分列三銓而長貳各領其一其為權任重矣天
下官吏至於其間長短有度輕重有數而猶患不得其
當者吏撓之也朕敷求儁良付之流品意在是矣具官
某學術之茂冠於東南操履之固不流世俗試於封駁
任職不阿方今吏員冗溢待次者無筭爾其去留難之
吝寛滯積之歎毋使吏操其柄而士失其職可
　　顧臨給事中
<pb:KR4d0082_WYG_028-2b>
勑朕欲網羅天下之士而患知人之難惟有歴試之詳
重以旋觀之久雖復堯舜何以尚之具官某朴厚之性
出於自然直諒之才可備三益守道安命端靖不囘二
十餘年晏然一節外督漕事公議惜之維是東臺封駁
之司實予萬幾出納之地宜得守法之士以為過舉之
虞爾其稽考典常附以經術令有不便知無不言使天
下之人不能指摘而議則爾職舉矣可
　　范子竒司農卿
<pb:KR4d0082_WYG_028-3a>
勑司農之政歸於地官則卿事寡矣然朕觀兩漢之士
政事如朱邑儒學如鄭衆皆老於此官則前代用人蓋
不輕矣具官某家世名臣詳練吏事出入中外治辦有
稱居九卿之列修后稷之政益勉無怠以答恩命可
　　馬黙河東運使
勑具官某汾晉之民儉而能勤易以術富比縁兵役之
後瘡痍未復思得靖重愛民之人為朕伺察害政之吏
以爾博學不勌從政有方文登之民至今頌其遺愛彭
<pb:KR4d0082_WYG_028-3b>
城之治復能首發巨奸是用輟從大農寛我西顧朕於
用人無中外之間爾於報國無終始之殊務安邊民以
稱朕意可
　　岑象求利州運判何琬江西運判
勑具官某等朕為官擇人不惟其才之儁良亦因其人
之便習欲使上下相得所至即安以爾象求學有本原
持心近厚昔在蜀部逺民宜之以爾琬才力敏明為政
不擾頃居江左列城賴焉往修鄰道之政無替已成之
<pb:KR4d0082_WYG_028-4a>
效使西南之人雖在遐僻千里之外咸知朝廷愛之之
意可依前件
　　常安民鴻臚丞
勑具官某爾進由儒術舉以民政朕將觀爾於近以信
其逺典客之職號為優暇益勉無怠蓋將有考焉可
　　李詵自軍頭司除知忻州
勑具官某武吏當守四方以干城吾民冗於内服縻以
吏事雖有才力智勇無自而見爾世本將家習於武事
<pb:KR4d0082_WYG_028-4b>
求試於外朕不汝違夫治兵欲整而治民欲安能整且
安則疆場之事吾無慮矣可
　　郟亶通判睦州
勑具官某仕宦之優莫如鄉國知其吏民之態習其風
俗之宜所至而安於治為易矧復桐廬之勝加以才力
之優懷組而歸益勉無怠可
　　李琬太醫丞充中嶽廟令
勑具官某爾久習禁方善救諸苦勉思賦禄之厚益勵
<pb:KR4d0082_WYG_028-5a>
好生之心可
　　王鞏通判揚州
勑具官某爾故相之孫而名臣之子也生於富貴而篤
志於學勇於議論而不謀其身淮南大邦民病水旱往
貳其事益試爾才可
　　劉奉世起居郎孔文仲起居舎人
勑欲治國家當先得士頃者人物之評廢而長育之道
㣲朕顧瞻周行惻焉興歎或盤桓久次而未用或沈伏
<pb:KR4d0082_WYG_028-5b>
下僚而莫知將以責成治功折衝遐邇人不素具其何
賴焉具官劉奉世家世名臣才頴秀發試以治劇煩而
益明具官孔文仲進以直言文史足用責之典禮守正
不囘斯皆一時之儁良多士之領袖方欲寘之侍從益
當養其才能左右史官號為要地前後達者皆由此途
手刋冊書足以明枉直之效宻侍殿陛足以觀進退之
詳益勉自修以須不次可
　　胡宗炎將作少監
<pb:KR4d0082_WYG_028-6a>
勑具官某宫室都城責在工正朕方以恭儉自居以法
度自律宜得慎静之吏以督繕治之功爾昔居此官號
為任職往貳其事無改厥勤可
　　向宗良知衛州
勑具官某士生於富貴者常患其懷安佚樂怠於功名
爾以外戚之懿求試治民永惟此心有足嘉歎衛雖跨
河地實近輔勉修爾政朕將觀焉可
　　郝觀(皇太后殿管勾文/字生辰除借職)
<pb:KR4d0082_WYG_028-6b>
勑具官某朕恭養隆祐朝夕無違爾久此服勞適當誕
慶錫爾一命無改厥勤可
　　曽肇中書舎人
勑朝廷以號令鼓舞四方言之不文行之不逺昔河西
諸將讀璽書而知天子之聖明河北叛臣聞赦令而致
武夫之涕泣故朕思得良士俾代予言知民物之至情
識邦家之大體擇之久矣僅乃得之具官曽肇少知為
文久益更事家傳父兄之學言有漢唐之風汗簡編年
<pb:KR4d0082_WYG_028-7a>
手紬金匱執筆紀事宻侍丹墀比於簡牘之餘試以絲
綸之作油然不竭煥乎可觀俾即拜於西垣將益觀其
來效雖文稱蘇李未足以為賢而事問高崔庶幾於適
用勉於自竭以稱異恩可
　　邢恕知汝州
勑具官某老吾老以及人之老此朕所以教天下之孝
也爾比自漢東恩移汝海國有常典中止不行朕終念
篤老之親宜得便安之養特申前命以慰慈心服我異
<pb:KR4d0082_WYG_028-7b>
恩益思報稱可
　　李周陜西運使
勑具官某闗中之民勞於征伐而弊於饑饉久矣朕既
為之含垢以和諸戎天維顯思助我豐歲粒米狼戾法
當歛藏繼出中都之泉以廣窮邊之積猶恐吏不時具
而民或未寧分吾此憂責在漕吏爾忠厚之性見紀於
時治辦之才屢試以事往推朕㫖去蟊賊之害而督僃
禦之宜使疆場永安而民以無事可
<pb:KR4d0082_WYG_028-8a>
　　劉淑蘇州胡宗哲宿州
勑具官某等姑蘇之饒冠於呉越符離之災接於徐毫
因其富庶而待之以法郡乃可治乘其饑饉而濟之以
惠民亦肯懷茍得其人所至而定以爾淑治郡有方吏
民不擾以爾宗哲臨事必辦才力有餘往因其民以立
其政使富而不溢貧而無怨以稱朕意可
　　許彦先知隨州
勑具官某隨於春秋雖號小國然觀其應接鄰敵常有
<pb:KR4d0082_WYG_028-8b>
賢者今以吾士大夫之多而顧無善人以為之守乎爾
蚤有文譽晚習吏治尚無菲薄其民往求所以安之可
　　孫諤太學博士
勑具官某士溺於專門之學而不治諸書不達前世施
之於事罔焉不知朕甚患之爾博於文史不流不固往
司講解思所以救其失者可
　　王佺通判荆南
勑具官某南郡控引江湖商賈之淵而盜賊之㑹也守
<pb:KR4d0082_WYG_028-9a>
貳之事於南方為劇爾游宦之久才力有聞往贊其治
益勉毋怠可
　　韓玠通判河南
勑具官某爾家世公卿當識治體而西南之政俾民驚
擾達於朕聴往貳西都服我恩命無怠循省可
　　占城國進奉判官蒲霞辛可保順郎將
勑具官某航海而至奉琛在廷心知禮義之榮身無遐
邇之異特頒恩命昭示逺人可
<pb:KR4d0082_WYG_028-9b>
　　劉攽中書舎人
勑士有博學而不文甚文而不達於政者矣朕惟人才
之難㧞士之急凡所擢用惟其所長矧夫名在文學之
科才兼政事之選釋而不用夫又何求具官某能讀墳
典邱索之書習知漢魏晉唐之故中秉直諒發為謀猷
方其流落之中益聞愷悌之政比召還於冊府將漸寘
於近班適以病辭勉從所請汲黯雖安於卧治蕭生雅
意於本朝眷予侍從之華實司號令之本惟詳練可以
<pb:KR4d0082_WYG_028-10a>
彌縫庶政惟辨博可以鼓舞四方爾其勉盡所長朕將
觀爾於是可
　　曹誦遙團知保州
勑具官某惟爾先臣克平呉蜀仁澤之深與江漢無極
于今四世子孫盛大時出能者昔漢唐功臣高宻汾陽
之家傳世赫奕不殞其業予甚嘉之今爾&KR0108;於閥閲之
中休有搢紳之望練達兵事翼贊西樞屬邊守之須才
加使名以為重予欲不違和好之舊而得嚴整之稱體
<pb:KR4d0082_WYG_028-10b>
國承家有望於爾可
　　王獻可火山軍李昭叙石州
勑具官某等河東邊城俗儉而兵勁吏能守法易以為
治爾等才稱武吏之選家本名將之裔往修厥政以寛
治民以嚴御兵思稱朕意可依前件
　　鄒極江西提刑何琬府界提刑
勑具官某等朕惟古之聖王不泄邇不忘逺雖在江湖
萬里之外眎之如畿甸之間是以並擇才能以察犴獄
<pb:KR4d0082_WYG_028-11a>
以爾極出將使指入參郎曹以爾琬比在江淮積有歲
月咸能慎所施設紀於吏民夫寃民滯訟茍為不察雖
堂上有不能矚茍為察之雖逺何患往祗爾事克慎庶
獄以稱朕意可依前件
　　葉温叟度支郎中
勑具官某朕既克已裕民凡非法之求罔不罷去而國
之經用率如故初是以思得敏强之臣理財節用以羡
補不足爾以儒雅吏術有聞於時其能量入為出助成
<pb:KR4d0082_WYG_028-11b>
地官以濟我邦計可
　　呉革江西運判
勑具官某江西地薄民貧嶮而好訟頃者有司失計以
鹽賦民愁嘆無聊困弊愈甚朕雖已弛其峻宻復其故
常而瘡痍未平念之未甞忘也爾以才敏擢守廬陵知
其吏民之艱究其本末之變往佐漕事思所以安而養
之以稱朕意可
　　杜常兵部郎中
<pb:KR4d0082_WYG_028-12a>
勑具官某夏官掌天下兵事而邊防禁旅馬牧之政比
皆𨽻於西樞則事益鮮矣爾以吏能久於其屬於法當
遷夫以久習之吏而治益鮮之事宜其無不辦也往率
乃職益勉毋怠可
　　榮咨道通判鎮戎軍
勑具官某被邊之地政兼兵民武吏以&KR0108;其威文吏以
治其政凡所以愛民備敵之道至矣爾頃以博學多聞
試於奉常出佐疆場勉勤職事益以觀爾可
<pb:KR4d0082_WYG_028-12b>
　　錢式三班借職
勑具官某國家廣漕東南以實中都爾董其事免於亡
失錫以一命益勉無怠可
　　翰林醫官陳易簡等六人比舊各减三官牽復
勑具官某等醫如函人皆志於仁不幸失之法不可廢
而情則可恕爾等奪官既久稍復其舊體予至恩益勉
毋怠可
　　李括知洋州
<pb:KR4d0082_WYG_028-13a>
勑具官某益昌諸郡莫如梁洋池通蜀漢之饒俗兼秦
隴之勁毎欲擇守常難其人爾頃為赤令勤勞茲久懷
組過家無異鄉國服我恩寵勉思治民可
　　張士澄通判定州
勑具官某君子之仕不以髙下易其心爾昔以才敏甞
奉使指茲予命爾佐中山守往悉乃力益勉於事則予
汝嘉可
　　彭次雲吏部郎中
<pb:KR4d0082_WYG_028-13b>
勑具官某以資格用人所以為公也而賢不肖雜揉無
以奬勸士大夫朕既命有司講求其方矣爾為地官屬
以才能稱進領銓事其悉心流品思稱朕意可
　　章楶吏部馬珫戸部韓宗右司封呉安憲都官黄
　　　景職方郎官
勑具官某等先帝以禮樂刑政責成於文昌用人之難
非他官比清曹劇部尤重其選惟能試之有漸是以用
無不宜以爾楶按察西南治辦不撓琬典領徒𨽻從容
<pb:KR4d0082_WYG_028-14a>
有餘宗右出入臺閣有靖慎之風安憲家世公卿有練
習之譽景質性端茂學術有聞竝稱一時之良為我庶
政之助譬如衆輻各致其用然後大車得以運行勉悉
爾心以稱朕命可依前件
　　盛僑國子司業
勑具官某先帝肇新辟雍以養多士於兹歴年學者雲
集師儒之任比益重焉是以増命樂正之官以輔司成
之教爾以老成端厚久於郎曹往祗厥職勉於訓勵無
<pb:KR4d0082_WYG_028-14b>
使陽城韓愈之流專美於前世可
　　黄庭堅著作佐郎
勑具官某左右史記言動之詳而宰臣紀時政之要以
授東觀㑹而成書然後善惡之實後世得以考焉苟非
其人何以取信爾孝弟之美著於閨門文史之功稱於
朋友昔張衡崔駰張華束晢皆以才行久於此官朕既
思見古人爾尚追配前烈可
　　陳侗直祕閣知梓州
<pb:KR4d0082_WYG_028-15a>
勑具官某朕憂勞逺人過於畿甸以為吏之侵漁細民
者逺則莫見民之呻吟疾苦者逺則莫聞是以選任守
臣惟難惟慎爾以臺閣之舊出臨闗陜曾未期歳厥聲
茂焉朕惟東蜀郡縣之多思得循吏鎮撫其俗進直書
閣寵光西南尚無菲薄其民勉修安靖之政可
　　晏知止成都運副秦中梓州運副
勑具官某等蜀嶮而逺民弱而畏吏吏失其道民始無
告久而不堪或以生事故朕選任使者必先循良將使
<pb:KR4d0082_WYG_028-15b>
吏不為暴而民不失職以爾知止賢相之後文雅有餘
以爾中治術之精前後可紀託以二蜀之重分吾千里
之憂爾其急吏緩民深體朕意可
　　游酢太學録
勑具官某凡有職於成均者皆士之秀也爾以學業之
茂獲與兹選勉修其行使士大夫有觀焉可
　　張舜民監察御史
勑具官某御史之官知無不言則朝廷肅時然後言則
<pb:KR4d0082_WYG_028-16a>
天下信嘉謨嘉猷朕之所急也用人之慎孰先於此爾
以文行風節見紀於時方召寘石渠而臺以名聞往祇
厥服使言必有物行必有常以稱朕命可
　　張繢秘書省正字
勑具官某用之則行舎之則藏此孔顔之行而士之所
師法也爾昔以直言進流落不用十有餘年安於濳黙
不愠不求今予命爾於東觀將用之也其勉修所以行
之者以稱朕意可
<pb:KR4d0082_WYG_028-16b>
　　李執柔司農寺丞
勑具官某大農事歸於地官則丞事益簡然卿寺之屬
皆吾養材之地也爾家世名臣業履修飭往祇厥官無
墜先烈可
　　陳烈落致仕福州教授
勑具官某惟孝友於兄弟是亦為政爾以篤行見紀於
東南雖老而不試可以無憾朕方欲推爾所為施於鄉
人其起視學校使諸生有所矜式可
<pb:KR4d0082_WYG_028-17a>
　　龔原國子監丞
勑具官某爾昔以經術敎國子矣中以罪廢而士大夫
高爾之義有司薄爾之過其往蒞丞事使天下知朝廷
用人之周無善不舉可
　　仲葩遙刺
勑具官某古者宿衛之臣勤勞于内刺舉之吏捍守於
外蓋官稱其事禄視其功事功既修然後得之今朝廷
以仁治親爵秩之施舉從其厚故爾以積年為勞考課
<pb:KR4d0082_WYG_028-17b>
當遷然非其孝弟恭儉持身有法則亦何以及此其服
我恩命勉於自修使寵禄日至而無盈滿之患以稱朕
意可
　　呉淵西頭供奉官俞諤左侍禁
勑具官某等爾以史事宰府久勤於職懇求補外惟㢘
且慎可以終荷寵禄可依前件
　　袁說知博州
勑具官某吏部以格用人嚴銓綜之叙雖有賢者不得
<pb:KR4d0082_WYG_028-18a>
獨進故使政事之臣視其才能資任而以時用之然後
法不亂而才不滯爾以吏能見紀歴典劇郡河朔之民
方以饑饉為憂往勤勞徠以弭流亡之患可
　　閻木太學博士葉濤正
勑具官某等天下之士視成均之所趨向以為風俗朕
方患其學術之雜駁而文體之流蕩思得知本務實之
士相與正之木才質端厚學有原本濤議論堅正行極
純潔其往師多士喻以朕意可依前件
<pb:KR4d0082_WYG_028-18b>
　　宋寳(深澤主簿威之父/一百歳餘承務郎)
勑某祖宗以來以仁率天下肆予士民皆得保其天年
爾以行義之厚獨享期頥之福一鄉所重朝所尊禮歳
時有束帛之寵巡守有就見之義宜加一命以成子孫
禄養之美可
　　韓忠彦樞宻直學士知定州
勑有唐開元之初以儒將守邊静則詳於治民動則計
而後戰邊鄙不竦號稱得人茲予祖宗阜康兆民和諸
<pb:KR4d0082_WYG_028-19a>
戎狄垂白之老不見兵革亦惟禮樂之士能収干城之
功用人之明豈獨前世具官某元臣之後風力自將㧞
於周行旋付河間之重入參法從遂膺宗伯之選世有
明德人無間言惟乃顯考甞以旄節為中山守寛厚之
化浹於斯民嚴整之聲震於隣國三十餘年故吏遺民
猶有存者今予命爾以要職撫寧斯土爾亦益懋乃德
視乃先烈使北邊之人知韓氏有子予亦有臣豈不休
哉可依前件
<pb:KR4d0082_WYG_028-19b>
　　劉敏知辰州
勑具官某武陵被邊舊難其守比斥廣沅溪而控扼諸
夷實賴茲土爾才堪煩劇累更事任尚能持身潔亷與
物安静以循養斯民懷服異類可
　　龎希道復翰林醫學
勑具官某爾以醫從仕始以不驗失官終以有勞獲叙
功過相除固法之所許也既復爾舊益懋乃術以答恩
寵可
<pb:KR4d0082_WYG_028-20a>
　　克勍仲詧並磨勘改正任防禦使
勑唐始以防團領四方之戎事中以刺史持節兼治兵
民國朝參其舊章因其爵秩以録親報功恩禮尤重以
爾具官克勍力行孝弟著於閨門具官仲詧服勤詩禮
信於朋友皆董司環衛兼領遙州積勞之久歳月應格
俾正使名之重益隆磐石之宗夫富而能約者可以保
家貴而知降者可以安職服是恩命思予訓言可
　　蔡確改知安州
<pb:KR4d0082_WYG_028-20b>
勑朕體貌大臣務全終始有善則藩飾褒顯以風勵天
下有過則遷就諱避以曲全舊恩至於用法蓋不得已
具官某卓以才力奮於下僚旋䝉器使致位元宰弟碩
不類貪冒有素而溺於私愛以廢公議曲從舉吏之請
遂成黷貨之辜其驕奢淫縱之狀理無不知而涵養䝉
蔽之甚殆非體國致煩言之並作雖欲宥而不能黜守
小邦仍裭舊職往自修省尚體至恩可
　　吕公孺知秦州
<pb:KR4d0082_WYG_028-21a>
勑秦故重鎮統制西戎乃者肇復河湟邊候浸逺雖復
號稱近地而實據其本根用人之難與昔無異具官某
故相之後風流未亡舊德之重出入見紀臨民有寛厚
之美治兵知節制之方偃然長城可託西顧朕方包裹
甲兵以懷柔異類督厲將帥以完整邊防蓋非靖重無
以為安非繕治無以持久祇率朕意勉成厥功可依前
件
　
<pb:KR4d0082_WYG_028-21b>
　
　
　
　
　
　
　
　欒城集巻二十八

<pb:KR4d0082_WYG_029-1a>
欽定四庫全書
　欒城集巻二十九
　　　　　　　　　　　　　宋　蘇轍　撰
　西掖告詞六十一首
