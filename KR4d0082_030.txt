# -*- mode: mandoku-view -*-
#+TITLE: 欒城集
#+DATE: 2015-09-23 10:20:46
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 30


　西掖告詞五十九首
　　姚勔宗正丞
勑具官某進取之士志於功名不得㢘退靖重之人以
鎮之則往而不返流以成俗朕方博求賢儁以助成治
道聞爾淡於榮利未老而歸宴居丘園稱道不亂是以
<pb:KR4d0082_WYG_030-1b>
擢丞宗正以風勵天下勉從弓旌之命使士大夫知篤
行之貴可
　　林希湖州周之純宣州沈季長秀州
勑具官某等江浙之間山川民物之勝有唐臺省之士
求守其地有不可得者矣今兹士大夫重内而輕外胙
之千里之社或缺然不滿其意此豈朕不泄邇不忘逺
之意哉以爾希蚤與從官文學足用之純昔嘗奉使才
幹有聞季長乆於滯淹風力不替朕惟吳郡宣城嘉禾
<pb:KR4d0082_WYG_030-2a>
三郡之富思得才者付之吏民勉究乃心毋以内外為
髙下之意民苟安汝朕不汝遺可
　　李傑梓州提刑陳鵬運判
勑具官某等東蜀諸郡頃以西南夷之亂輸輓供億民
不堪命朕既寛而養之疲瘵未復而春夏繼旱有艱食
之憂是以刺舉之吏其選尤急以爾傑頃參使事乆勞
於職習知其故以爾鵬生於其鄉長為之吏詳其得失
故使傑察其刑鵬佐其漕朕於逺人所以念之者至矣
<pb:KR4d0082_WYG_030-2b>
推予此心各勉於治可
　　吕陶京西運副上官均比部員外郎
勑具官某等士任言責則無官守以言取人而不試以
事朕以為未也昔漢宣帝以諫大夫通政事者補郡國
守相而唐世御史與尚書郎相出入也盖前世之所以
用人者至矣今陶由殿中擢與七人之列而均以監察
遷為副端之重其為朕明是非辨邪正者多矣其以陶
刺舉許洛諸郡而以均校計出納諸籍苟試之以事而
<pb:KR4d0082_WYG_030-3a>
人無間言焉則才可見矣可
　　史宗範知涇州
勑具官某安定雖非極邊而聚糧訓兵為疆埸之重所
賴者多矣爾厯試諸郡治辦之聲達於朝廷是以召之
江淮優佚之邦付之金革備禦之地勉修厥政綏懐兵
民而撫循將佐以稱予選任之意可
　　黄慶基鴻臚丞
勑具官某鴻臚之於諸寺號為少事矣然皆朝廷所以
<pb:KR4d0082_WYG_030-3b>
長育人材之地未嘗妄授也爾通守南邦盖未嘗求而
選擢自至其克自奮勵使天下信吾用人之公非苟然
而已也可
　　張峋户部員外郎錢長卿刑部員外郎
勑具官某等六卿之屬其切於民事者地官制其衣食
而秋官治其生死有非其人或受其病以爾峋將漕右
輔民不告勞長卿司計中臺事不失統是用以時進之
俾佐二部夫職日以髙則責日以重惟能以遷為憂而
<pb:KR4d0082_WYG_030-4a>
不以為喜則職事舉矣可
　　大名府驍武第一指揮都虞侯楊政等七人可並
　　　左右侍禁
勑具官某等承平既乆貔虎之士以嵗月為勞坐致好
爵既登仕籍復從吏治惟㢘與慎可以安受寵禄可
　　韓維守本官資政殿學士知鄧州
勑朕承祖宗之丕業訪求黎老與共國事矧復裕陵藩
邸之舊父兄世臣之餘民望所依朕何敢後然而華髮
<pb:KR4d0082_WYG_030-4b>
在御有賢勞之嗟旅力既愆以出守為樂進退之際禮
義存焉具官某頃以耆艾恬於燕閒召寘邇英賴其勸
講之助擢居黄闥付以議論之權任寄方深嵗月未㡬
惟廊廟有日昃之務而方州存卧治之風眷南陽之大
邦本故鄉之近地仍還舊職以示往恩尚俾中外之臣
知予終始之意思永終譽克綏厥心可
　　李士京將作丞余中軍器丞
勑具官某等匠事之不可廢與戎備之不可㤀其職均
<pb:KR4d0082_WYG_030-5a>
耳以親為嫌法所當避往祗新命率職無怠可
　　劉務誠三班奉職
勑具官某爾自宣猷改𨽻奉常嵗月滋乆勤亦至矣錫
爾好爵勉於㢘節以安寵禄可
　　王衮知兖州
勑具官某吏道以律令為師然讀其書誦其數而不知
所以行之未足與言治也爾明習三尺出守列郡臨長
吏民知弛張之方有循良之譽急於親養来請鄉邦朕
<pb:KR4d0082_WYG_030-5b>
不爾違以勸能吏祗服休命益勉無怠可
　　馮宗道遥郡刺史
勑朕嚴内外之分飭左右之戒是以近習之臣雖才智
敏強見於内廷而外無知者具官某蚤䝉器使薦經事
任出入諸道靖而不煩比縁積勞之乆擢參後省之秘
而重慎祗肅有加於前宜因寄資之崇益以閲月之效
佩之郡印以寵貂冠勵爾在公清我禁闥可
　　胡田(先以宫苑副使知誠/州改為軍除為知軍)
<pb:KR4d0082_WYG_030-6a>
勑某沅誠皆南邊新郡而誠之於沅地不能半官吏兵
丁餽餉勞止比因有司之請易以軍壘之稱爾因領舊
治以撫逺民均為長吏毋以名號之殊為輕重之意可
　　陳安石知襄州
勑襄陽古都㑹也山河雄勝居楚越之上游風俗剽悍
兼雍洛之餘習在戰國為用武之地方承平為無事之
國牧守之勝圖牒具在具官某起自世族華髮一心試
之中外清節可紀比者解印西土持節南陽坐席未温
<pb:KR4d0082_WYG_030-6b>
捧詔入覲眷荆州之重地方守臣之闕人匪為爾私將
適民望勉圖安静之術思繼循良之風可
　　孫懐用知寧化軍郝逢知岢嵐軍
勑具官某等嵐谷固軍皆樓煩之故地民事雖簡而邊
政為重守土之吏必慎所付爾等咸以選任習於疆場
之政惟恩與信可以附吾民而服隣國勉思訓言無怠
於事可
　　王悆光禄寺丞
<pb:KR4d0082_WYG_030-7a>
勑某政無大小以得人為重雖復膳羞之末足效才否
之實爾乆試於外而来居此勉修厥職毋忝朕命可
　　姚勔秘書丞
勑具官某爾以清節懿行聞於鄉黨公卿譽者交至於
前乃者擢丞宗正實刋玉牒顧惟東觀之重號為衆材
之委往服厥職益懋乃徳以稱予待爾之意可
　　蒲宗閔知興元府史宗範知廬州
勑具官某等漢中蜀之大都而合&KR0962;楚之奥壤守臣之
<pb:KR4d0082_WYG_030-7b>
選不在有司以爾宗閔入治郎曹出將使指以爾宗範
踐歴藩屏宜於吏民因其已試之效付以共理之柄往
祗厥服俾二郡之民被愷悌之政以助予治可
　　林顔權知泉州
勑某禄廩之給官有常日爾奉使於外而取逾於法以
致人言將何以率勵羣吏責之㢘節乎宜罷所領假守
方州祗服寛憲修省無怠可
　　孔平仲太常博士
<pb:KR4d0082_WYG_030-8a>
勑具官某刑政之得失衆人知之然其所興壊止於其
事而己禮樂之得失視之未必見也而治忽之端或自
是起故朕於奉常之官擇之必慎用之亦速爾以儒術
精博吏治通敏以在兹選其克為朕别嫌明微以詔爾
長俾上下内外不愆于舊章則爾職舉矣可
　　西蕃首領温溪心心牟欽氊二人並除化外州團
　　　練
勑具官某等天之於人善惡必報朕上法天道以爵命
<pb:KR4d0082_WYG_030-8b>
四方有能忠勤必保富貴爾等才雄諸部心奉本朝審
於禍福之原明於逆順之理團兵寵秩盖旌守節之堅絶
等異恩當竢成功之報可
　　鄭佾知單州
勑某公卿之世有列於朝不患不用而患不立爾名臣
之後以詞藝自奮入佐卿寺出典藩服由河内領單父
恩亦厚矣毋忝乃祖勉思所以報者可
　　孫之敏知雍丘楊瓌寳知咸平
<pb:KR4d0082_WYG_030-9a>
勑某等畿邑大夫古所謂内諸侯也仰有朝廷俯有吏
民善惡之効朝夕可見以爾之敏家世名臣才頴自著
以爾瓌寳宦學歴嵗志節不回試以鄉遂之民將觀政
事之實在邦必達爾尚勉之可
　　許懋右司郎中
勑某萬㡬出納萃於中臺詔敇稽停文案壅滯自唐貞
觀之盛而患之矣矧今俗弊政煩實倍前世雖上有管
轄而郎不得人罔與共濟以爾奮自周行亟更劇務強
<pb:KR4d0082_WYG_030-9b>
敏樂易所至有成是以召自南服還領右部尚能體予
不次之舉勉盡匪躬之節虛位以竢爾其欽哉可
　　陳軒主客郎中
勑某春官之屬皆郎之清選也爾昔以文藝發身名在
甲乙中以靖退補外安於遐逖還朝已乆素守不逾今
典祠溢員而司藩虛位祗服朕命往勤厥官可
　　豐稷殿中侍御史
勑具官某孔子稱有徳者必有言徳之無素而言以為
<pb:KR4d0082_WYG_030-10a>
責則言有失當而聴者惑矣爾昔為御史不得其言而
去出使諸道入居郎曹端良之聲予有聞焉其尚一乃
心時有徳言来告俾予一人獲聴徳之助可
　　陳知晦蔡州簽判
勑具官某五世舊臣百年遺老求之於時盖無㡬矣今
其子弟官於四方左右莫與為養大臣来告惻焉疚懐
以爾篤於孝弟服勤無斁雖從事汝南疑於左遷而朝
夕之奉實惟汝志可
<pb:KR4d0082_WYG_030-10b>
　　向宗旦司農少卿
勑具官某司農掌倉庾委積舟楫苑囿之政令以時行
視吏卒因其勤惰而正其黜陟盖亦勞矣異時二卿共
事猶或不給今萃于一安得不告勞乎爾以世家之盛
兼外戚之寵而仕由科舉官有風迹往為之少俾羣司
競勸衆務咸舉以稱朕命可
　　侯利建京東漕井亮采河東漕
勑具官某等齊魯之富甲於四方而連嵗水旱民艱於
<pb:KR4d0082_WYG_030-11a>
食盗賊將起汾晉之貧甚於西邊而逮秋豐成粒米狼
戾收歛為急朕思得良使者以濟二方之宜以爾利建
忠節強勁安靖不擾以爾亮采才力敏濟察舉有方卓
然已試之效庶㡬諸道之選往祗厥服使民食無匱
而邊儲有繼此予所以命汝意也可
　　馬城湖北憲
勑某爾轉漕汾晉之間以羡補不足歴年于兹亦既勞
矣荆楚雖逺而庶獄之治方漕為簡其克清心慎聴使
<pb:KR4d0082_WYG_030-11b>
江漢之間無寃愬之民以答恩寵可
　　林積知福州
勑某長樂大藩七閩之冠衣冠之盛甲於東南工商之
饒利盡山海然以地狹故民多不足俗巧故吏或不稱
爾既生於其鄉長習為政歴試列郡服勞諸卿今予命
爾懐組而歸非獨觀榮於故鄉盖將責實於来效可
　　朱服權發遣泉州
勑某爾昔嘗備左右史矣出蒞京口于今再朞朕比以
<pb:KR4d0082_WYG_030-12a>
常法遷爾長樂而有司言爾事親不謹為吏不職朕方
以恕臨物不忍究也清源大府往為假守内飾孝弟之
行外循律令之禁日夜不忘庶免来咎可
　　林顔知濠州
勑某汝奉使閩越不聞令譽而臨財弗慎以致煩言朕
因其悔過待以寛憲而公議不置封章繼聞濠雖小邦
有民與社服我恩貸勿㤀省循可
　　令毣以率府率講書授通直郎
<pb:KR4d0082_WYG_030-12b>
勑某先皇帝厚於宗室勉以為善有能通於經術率常
試以吏事爾誦習典謨明其義訓往服通籍之寵以為
維城之勸可
　　張崈古知登州
勑某文登濱海有邊防之責士出守其地非選不授爾
服勤南宫以積勞而往勉自修飭無忝眀命可
　　高遵易改知全州
勑某黔南雖逺而任寄為重爾以親往憚於嶮艱改命
<pb:KR4d0082_WYG_030-13a>
清湘以安禄養孝治之篤豈惟爾私可
　　何琬工部郎中
勑某昔漢宣帝信賞必罰綜核名實至於技巧工匠器
械元成之間鮮復能及永惟熈寧元豐之政其微見於
百工之事與漢宣比朕雖繼之以恭儉而至於練精之
功其可㤀之爾歴使諸道吏能有聞入賛冬官勵精庶
務勉循舊章以毋失其故可
　　崔公度知潁州
<pb:KR4d0082_WYG_030-13b>
勑某汝隂土沃民夥有魚稻之饒而訟訴之煩亦倍他
郡守得其人則湖山之勝足以為樂苟非其人犴獄煩
多日不遑給爾蚤以文詞備選更踐吏事亦云乆矣勉
勤政事毋為潁俗所撓以稱朕命可
　　黄祹知賓州錢師孟知横州
勑具官某等嶺南諸郡土曠民稀而宻邇夷落以疆場
之政為重故守土之吏常選於右府以爾祹仕至通籍
而帥臣任以軍政以爾師孟雖為勇爵而習於文法之
<pb:KR4d0082_WYG_030-14a>
治安城寧浦有民有兵其先為安靖以待外侮知予所
以命爾之意可
　　石景略可宣徳郎
勑具官某朝廷因唐之故以六曹寺監綱紀百執事之
治凡祖宗法令之舊合散出入有司有不能知者是以
分命近臣條析為書於兹歴年爾與有勞焉功雖未究
而考應於格舉自縣令寘之通階毋郡邑之勞而被斯
寵爾其勉之可
<pb:KR4d0082_WYG_030-14b>
　　范純禮發運副使
勑具官某慶歴名臣莫如文正之賢者朕訪其後人寘
之於朝如見遺老以爾慎靖而文肅恪而通能世其家
是以擢於文昌之要付以禮樂之事而乃畏避權寵自
嫌閥閲東南漕事國用之根本任人之重朝廷難之均
通有無以實中都非特私請之便實亦當今之急也可
　　張汝賢右司郎中
勑某東南都漕出納財賦㡬半天下左右都司綜執綱
<pb:KR4d0082_WYG_030-15a>
紀與聞治要雖有内外之異而用人之慎其選維均爾
比自文昌出總饋運治辦之稱朕用嘉之還爾舊司益
勉毋怠以稱朕委寄之重可
　　韓宗道太府少卿朱光庭太常少卿
勑某等西漢之治以九卿為重隋唐以来政在中臺則
寺監之事盖無㡬矣然至於奉常司府禮樂財賦之所
在用人之慎初無聞焉宗道奮於世族之良練達政治
之要光庭比自諫諍之列出佐綱轄之司而皆敦朴自
<pb:KR4d0082_WYG_030-15b>
守才力有聞擢居二寺之重益觀歴試之效深自勉勵
以究成功可
　　李之純寳文閣直學士知成都府
勑蜀雖嶮逺而民習禮義易與為善難與為非一遇循
良懐之沒齒少加虐政病不自申昔張詠出守方兵革
之後撫之以義民欣戴之趙抃奉使方泰侈之餘節之
以禮民安樂之及其復来吏民驩呼唯恐其去得失之
效昭然著明具官某性本靖深政實寛厚處東南苗役
<pb:KR4d0082_WYG_030-16a>
之際簡以易從當西南征伐之衝安而弗擾遺澤猶在
父老知之是以改重職於西清付遺黎於右蜀勉因舊
治追繼前人毋使張趙之賢獨專巴漢之譽可
　　廖正乙秘書省正字
勑某朕登延儁良策之翰林爾推言往古以及當世挺
然不回朕甚嘉之東觀圖書之府挟冊考義游於其間
者皆士之選也爾往講習道藝長育才幹敦業以待舉
吾於養士亦厚矣勉於問學思所以成之可
<pb:KR4d0082_WYG_030-16b>
　　劉舜卿加遥郡團練馬軍都虞候
勑朕臨御華夷不求功伐本欲屈已以安衆故務柔逺
而息民蠢彼屬羌夙號逋㓂誘䧟思立得罪先朝置而
不誅冀其改過乃敢結連西夏攻圍南川竊據邊城窺
伺便利天奪其魄無復畏忌之心人嫉其奸思致殄殱
之勇時予良帥集此膚公具官某學通詩書才任斧鉞
静而知變勇且有謀至則避其鋭鋒去則攻其不備臨
洮堅壘破不崇朝講珠長橋殘於一炬元惡授首種羌
<pb:KR4d0082_WYG_030-17a>
震驚折馘執俘恩既均於諸將發蹤指示賞不可以逾
時宜錫州團之名仍遷軍候之職河湟遺種未忘反側
之心帷幄深謀當審恩威之用勉思全勝以究前功可
　　游思雄改奉議郎陕西運判賜緋
勑某伐叛柔服朝廷之大義避實擊虛將帥之成筭爾
出使西鄙灼知虜情能宣朝論之詳以助元戎之决縳
致首惡壊其宻謀諸羌震驚邊吏增氣遂以文史之舊
與有干戈之功増秩易章未足為寵奉使將漕益觀厥
<pb:KR4d0082_WYG_030-17b>
成予欲戢兵固所望於爾者兵利乘隙豈可以為常哉
可
　　廖正古通判滄州
勑具官某景城負海帶河為一都㑹養兵備邊任兼將
帥當得才士往為之佐爾昔為小官疾奸除惡以能名
聞祗服寵命勉思所以為報可
　　龎元英鴻臚少卿
勑某朕嘉祖宗將相之臣有徳于朝有勞于邊訪其後
<pb:KR4d0082_WYG_030-18a>
人長育成就以勸勵百辟矧爾風力強濟出入有聞贊
導國容職髙而事寡兹朕所以追寵先正之意爾往勉
之可
　　張琬知秀州
勑某有司進退多士必以資考為之銓次爾入官雖乆
而法當為邑擢守嘉禾出於異恩其克臨民以寛勿為
苛亟馭吏以嚴勿為姑息思所以答奬用之意可
　　曽孝序通判莫州
<pb:KR4d0082_WYG_030-18b>
勑某河決而西北方並塞之地頻年水災民艱於食爾
以才選往貳守事其思所以均通有無疏導堙塞使吾
邊民免於流徙之患則吾爾嘉可
　　劉言可内殿崇班
勑某爾章獻外家子生於紈綺而能勉自飭勵以成淑
均之行選與宗姻既縁華族特増美秩兹有舊章益務
自修以永終譽可
　　張峋户部員外郎改户部郎中
<pb:KR4d0082_WYG_030-19a>
勑具官某爾既出使近部入賛民曹其為屬任均矣然
猶以資考之異别中外之名用人之慎國有常典益勉
於事以觀成功可
　　韓緒等(西賊攻圍鎮戎軍南川寨等處緒等戰守/有勞或復傷中韓緒韓進轉二官楊吉池)
　　　(評趙說臧遜/各轉一官)
勑韓緒等夏戎背恩侵我疆場犬羊之羣遍滿川谷諸
將戮力清野以須或斬馘酋豪折其凶氣或堅完壁壘
保我烝徒雖矢刃夷傷而忠節彌壯遂使醜類奪氣引
<pb:KR4d0082_WYG_030-19b>
兵遁還得不償費無以復令其下論功行賞國有舊章
疇其勞能増其爵秩朕既無徳不報爾尚勉於立功可
　　蕃官黨令征攬哥趙令京覃恩改官
勑某等朕嗣守丕業凡在臣庶罔有内外咸欲先之以
恩而後責其所報爾等守在蕃服世篤忠勤朕不以逺
故遺爾増秩賜邑與朝臣比勉思自効以答恩寵可
　　顧臨再授給事中
勑朕歴觀多士惟有實者可以乆用而不見其敗若夫
<pb:KR4d0082_WYG_030-20a>
無實之人朝為端良而暮入於邪具官某質重而文不
阿世俗比從將漕擢寘東臺封駁之風震竦朝聴旋以
河漳之害出使趙魏之衝而直聲在人公議所惜因其
入奏俾復舊司勿改平日之心審察未行之政朕有過
舉不憚改為苟無布於四方害及民物則朕為有知人
之哲爾亦有常徳之譽矣可無勉哉可
　　孔文仲中書舎人
勑政令之出公卿為朕行之而臺諫為朕言之方其未
<pb:KR4d0082_WYG_030-20b>
行内史舎人得聞其議與其既行而後言孰與未行而
議之哉具官某蚤以直言鋪陳治要流落雖乆氣節不
衰比自右史遷長諫列朕審聴其言未嘗吐剛茹柔慨
然有仲山之節是以擢寘西掖試以代言夫文墨雍容
既爾舊學論思宻勿毋替前勞可
　　張頡待制河北都運
勑河決累年隄防未立西山諸水汗漫無歸屬此秋霖
鞠為汙澤朕北顧之念寤寐不㤀雖振廩己行而宿麥
<pb:KR4d0082_WYG_030-21a>
未廣欲使斯民無艱食流亡之患要在使者有愛人惻
怛之誠具官某蚤分刺舉之權旋委方州之重以勤勞
乆次之選居出納右部之繁趙魏之憂宜任其責農桑
之政勉盡所宜特加延閣之華以重外臺之寄可
　
　
　
　
<pb:KR4d0082_WYG_030-21b>
　
　
　
　
　
　
　
　欒城集巻三十

<pb:KR4d0082_WYG_031-1a>
欽定四庫全書
　欒城集卷
