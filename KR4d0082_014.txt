# -*- mode: mandoku-view -*-
#+TITLE: 欒城集
#+DATE: 2015-09-23 10:20:45
#+PROPERTY: JUAN 14


　詩八十五首
　　次韻王荐推官見寄
可憐衰病孰為媒私喜隣邦得雋才玉案愧無酬錦繡
木𤓰却用報瓊瑰風流似欲傳諸謝格律猶應學老梅
始信山川出才士扁舟新自宛溪來(荐宣/人也)
<pb:KR4d0082_WYG_014-1b>
　　郭尉愿惇夫以琳上人書詩為示次韻
勉強冠裳四十餘同官早嵗亦山居朝來過我三竿日
袖有幽僧數紙書家住一㕓何計反官供五㪷未應無
聞渠秋後來相訪脫粟藜羮只自如
　　次韻汪琛監簿見贈
連宵暑雨氣如秋過客不來誰與遊賴有澹臺肯相顧
坐令彭澤未能休琴疎不辦彈新曲學廢誰令致束修
慚愧邑人憐病懶共成清淨勸遲留
<pb:KR4d0082_WYG_014-2a>
　　周昉畫美人歌
深宫美人百不知飲酒食肉事遊嬉彈絲吹竹舞羅衣
曲終對鏡理鬢眉岌然髙髻玉釵垂雙鬟窈窕萼葉㣲
宛轉躑躅從嬰兒倚楹俯檻皆有姿擁扇執拂知從誰
瘦者飛燕肥玉妃俯仰向背樂且悲九重深遠安得窺
周生執筆心坐馳流傳人間眩心脾飛瓊小玉雲霧幃
長風吹開忽見之夢魂清夜那復追老人衰朽百事非
展巻一笑亦胡為持付少年良所冝
<pb:KR4d0082_WYG_014-2b>
　　病中郭尉見訪
偶成三日寒兼熱知是多聞力未全却問藥王求妙劑
慙非摩詰巳虚圓勞公强説修行漸顧我方為病垢纒
應是床頭有新酒欲邀佳客故留連
　　病後
一經寒熱攻骸骨正似兵戈過室廬柱木支撑終未穏
筋皮收拾久猶疎芭蕉張王要須朽雲氣浮游畢竟虚
賴有衣中珠尚在病中㸃檢亦如如
<pb:KR4d0082_WYG_014-3a>
　　復病三首
病作日短至病消秋氣初山深足氛瘴俗儉少肴蔬藥
亂曽何補心安當自除朝廷閔流落已是脫遷居
　　其二
寒作埋氷雪熱攻投火湯今生那有此宿業未應亡委
順一無損力爭徒自傷頽然付一榻是處得清涼
　　其三
一病五十日復爾當解官不才歸亦樂無食去猶難黽
<pb:KR4d0082_WYG_014-3b>
勉人應笑低徊意巳闌舊師摩詰老把巻靜中看
　　送琳老還大明山
身老與世疎但有世外緣五年客江西掃軌謝徃還依
依二三老示我馬祖禪身心忽明曠不受垢汚纒偶成
江東游欲别空悽然緣散衆亦去飄若風中烟(髙安三/長老與)
(之甚熟别後文老去洞山/聦老去聖壽全老化去)華陽本荒邑緇素明星懸偶
然得老尉舊依育王山璉公善知識不見十九年我昔
未聞道問以所入門告我從信入授我普眼篇冉冉百
<pb:KR4d0082_WYG_014-4a>
尺松起自一寸根南歸髪盡白尺書今始傳不知鄰邑
中乃有門人賢百里走相訪觸熱汗雨翻懷中出詩巻
清絶如斷蟬我適病寒熱氣力才綿綿空齋黙相向欲
語不能宣未暇荅佳意歸錫鏘金環空有維摩病愧無
維摩言
　　病退
冷枕单衣小竹床卧聞秋雨滴心涼此間本淨何須洗
是病皆空豈有方示疾維摩元自在放身南嶽離思量
<pb:KR4d0082_WYG_014-4b>
病根欲去真元在中夜夢遊何有鄉
　　病後白髪
枯木自少葉不堪經曉霜病添衰髪白梳落細絲長筋
力從凋朽肝心罷激昻勢如秋後雨一度一淒涼
　　答琳長老寄幽蘭白术黃精三本二絶
谷深不見蘭生處追逐㣲風偶得之解脫清香本無染
更因一嗅識真如
老僧似識衆生病久在山中養藥苗白术黃精逺相寄
<pb:KR4d0082_WYG_014-5a>
知非象馬費柔調
　　次韻侯宣城題疊嶂樓
小邑來時路宣城最近隣樓臺百年舊花竹一畨新登
覽春深日凝思病後身何時對樽酒重為洗埃塵
　　初聞得校書郎示同官三絶
讀書猶記少年狂萬巻縱橫曬腹囊奔走半生頭欲白
今年始得校書郎
百家小邑萬重山慙愧斯民愛長官粳稻如雲梨棗熟
<pb:KR4d0082_WYG_014-5b>
暫留聊復為加飡
病後濁醪都少味老來歡意苦無多臨行寂寞空相對
不作新詩奈客何
　　績溪二詠
　　　豁然亭
南看城市北看山每到令人意豁然碧瓦千家新過雨
青松萬壑正生烟經秋卧病聞斤響此日登臨負酒船
徑請諸君作佳句壁間題我此詩先
<pb:KR4d0082_WYG_014-6a>
　　　翠眉亭
誰安雙嶺曲彎彎眉勢低臨戸牖間斜擁千畦鋪淥水
稍分八字放遙山愁霏宿雨峯巒濕笑巻晴雲草木閑
忽憶故鄉銀色界舉頭千里見蒼顔
　　辭靈惠廟歸過新興院書其屋壁
來時稻葉針鋒細去日黃花黍粒麤久病終慙多敝政
豐年猶喜慰耕夫青山片片添紅葉淥水星星照白鬚
東觀校讐非老事眼昏那得競鉛朱
<pb:KR4d0082_WYG_014-6b>
　　郭尉惠古鏡
凜如秋月照虛空遇水留形處處同一瞬自成千億月
精神依舊滿胸中(俗言以鏡予人損/巳精神故解之云)
　　歙縣歲寒堂
檻外甘棠錦繡屏長松何者擅亭名浮花過眼無多日
勁節凌寒盡此生暗長茯苓根自大旋收金粉氣尤清
長官不用求琴譜但聽風吹作弄聲
　　邵武㳺氏老人三清堂紫芝
<pb:KR4d0082_WYG_014-7a>
黒龜赤鳯早逢師白髪蒼顔老不衰丹鼎一丸深自秘
紫芝三葉却先知烟熏晴日雲容薄色凝秋霜玉性竒
何日刀圭救羸病盡芟荆棘種交梨
　　神宗皇帝挽詞三首
稽古堯無作勤邦禹有功政新天地力事改漢唐風禮
樂寰中盛梯航海外通華封徒有誦龍御忽乘空
　　其二
承平終不處副託重艱難統接神孫正人依聖母安橋
<pb:KR4d0082_WYG_014-7b>
山封劒佩原廟見衣冠萬國纒哀處嵩陽檜栢寒
　　其三
取士忘疎賤量書廢寢興芻言本何益玉殿最先登日
角依稀想堯言涕泗稱龍髯逺莫及零淚凍成氷
　　舟過嚴陵灘將謁祠登臺舟人夜解及明巳逺至
　　桐廬望桐君山寺縹緲可愛遂以小舟遊之作二
　　絶
扁舟怱草出山來慚愧嚴公舊釣臺舟子未應知此恨
<pb:KR4d0082_WYG_014-8a>
夢中飛楫定誰催
嚴公釣瀬不容看猶喜桐君有故山多病未須尋藥録
從今學取衲僧閑
　　泝潮二首
潮來海若一長呼潮去蕭條一吸餘初見千艘委泥土
忽浮萬斛泝空虛映山少避曽非久借勢前行却自如
天地尚遭人意料乘時使氣定麤疎
疋練縈囘出海門黃泥先變碧波渾初來似欲傾滄海
<pb:KR4d0082_WYG_014-8b>
正滿真能倒百源流枿飛勝竟何在扁舟睥睨久仍存
自慚不作山林計來往終隨萬物奔
　　贈王復處士
候潮門外王居士平昔交遊遍海涯本種杉松為老計
晩將亭榭付隣家為生有道終安隠好事來遊空嘆嗟
猶有東坡舊詩巻忻然對客展龍蛇(王君舊有園亭子/瞻兄名之曰種徳)
(其亭頃以貧/故鬻之矣)
　　張愓山人即昔所謂惠思師也余舊識之於京師
<pb:KR4d0082_WYG_014-9a>
　　忽來相訪茫然不復省徐自言其故戲作二小詩
　　贈之
昔日髙僧今白衣人生變化定難知故人相見不相識
空怪解吟無本詩
聽誦長江近章句喜逢澄觀巳冠巾醉吟揮弄清潮水
誰信從前戒律人
　　次韻子瞻送楊傑住客奉詔同髙麗僧遊錢塘
人言長安遠如日三韓住處朝日赤飛帆走馬入齊梁
<pb:KR4d0082_WYG_014-9b>
却渡呉江食呉橘玉門萬里唯言九行人淚墮陽關酒
佛法西來到此間遍滿曽如屈伸手出家王子身心虛
飄然渡海如過渠逺來忽見傾盆雨屬國真逢戴角魚
至人無心亦無法一物不見誰為敵東海東邊定有無
拍手笑作中朝客
　　寄龍井辯才法師三絶(并序/)
　轍自績溪䝉恩召還將自宣城㳂大江以歸家兄子
　瞻以書告曰不如道歙溪過錢塘一觀老兄遺迹轍
<pb:KR4d0082_WYG_014-10a>
　用其言既至呉中迫於水涸不能久留十月八日遊
　上天竺子瞻昔與辯才師相好今隔南山不得見乃
　作三小詩以寄之
我兄教我過東呉遺墨山間無處無忽報冬潮催出&KR2224;
俗緣深重道心麤
山色青㝠葉未紅湖光凝碧曉無風行窮上下兩天竺
望斷南山龍井龍
井水中藏東海魚側盆翻雨洗凡夫隔山欲共公相見
<pb:KR4d0082_WYG_014-10b>
莫道從來一滴無
　　元絳參政挽詞
呉越朝天功在民當年卿相亦仁人曽孫終與元豐政
故老猶知異代因吏治清明開白日文詞俊發吐青春
鄴都從事堂中客涕灑髙原栢子新
　　過王介同年墓
平生使氣坐生風徐叩方知學有功應奉讀書無復忘
虞翻忤物自甘窮埋根射䇿久彌奮投老為邦悍莫攻
<pb:KR4d0082_WYG_014-11a>
墳木未須驚巳拱少年我亦作衰翁(昔與中甫同登制/科僕年最少今已)
(老/矣)
　　將遊金山寄元長老
麤砂施佛佛欣受怪石供僧僧不嫌空手逺來還要否
更無一物可増添
　　元老見訪留坐具而去戲作一絶調之
石霜舊奪裴休笏坐具只今君自留留放書房還㑹否
受降曽不費戈矛
<pb:KR4d0082_WYG_014-11b>
　　元老和示小詩自謂非戰之罪復作一絶并坐具
　　還之
請君却領彌天具不欲終收䧟虎名莫道昏沈非戰罪
何如不戰屈人兵
　　子瞻與長老擇師相遇於竹西石塔之間屢以絶
　　句贈之又留書邀轍同作遂以一絶繼之
逺老陶翁好弟兄虎溪廬阜久逢迎何須更要經平子
清議從來貴士衡
<pb:KR4d0082_WYG_014-12a>
　　髙郵贈别杜介供奉
淮南魚米年年賤直便歸休無俸錢錦背圖書何益事
塵生弦筦正參禪逢人未廢一樽酒送客長隨百里船
世上得如君自在不須開府事開邊(幾先去年送家兄/子瞻至髙郵今年)
(復留此/相别)
　　荅王定國問疾
五年竄南荒頑質不伏病吸清吐濁穢氣練骨隨勁澹
然久忘歸寂寂就遐屏國恩念流落牽挽畀隣境葉舟
<pb:KR4d0082_WYG_014-12b>
泝長江藤鞋過重嶺峽深蔦蘿惡山嶮崖石橫恢召夏
初發氛霧秋愈盛菘薤食有時豚羔詎曽省門開訟氓
入日晏鴂舌競肝脾得寒熱氷炭迫晨暝俚醫固空疎
蠻覡劇麤猛老妻但坐哭遺語未肯聽長子亦在床一
卧昏不醒思歸未可得即死副前定如如性終在冉冉
嵗將冷筋骸稍輕安冠服强披整餘方厭苓术日食禁
醪茗髪衰亂隨櫛骨瘦空看影簿書勉復親環玦非所
請馬老固伏櫪槎流舊安井凌競就輕車邂逅出脩綆
<pb:KR4d0082_WYG_014-13a>
此生誠夢幻俛仰成吊慶故人枉新詩萬里慰孤耿賞
音我非曠斵鼻君真郢南遷昔所同卧疾今亦並逺行
信由天未死庸非命歸舟正飄兀齋舍念清淨作書附
鴻翼去路瞻斗柄閘水漸安流呉音未全正一樽對清
言及此冬夜永
　　和子瞻次孫覺諫議韻題郡伯閘上斗野亭見寄
扁舟未遽解坐待兩閘平濁水汙人思野寺為我清昔
遊有遺咏枯墨存髙甍故人獨未來一樽誰與傾北風
<pb:KR4d0082_WYG_014-13b>
吹㣲雲莫寒依月生前望䢴溝路却指鐡甕城茅簷卜
茲地江水供晨烹試問東坡翁畢老幾此行奔馳力不
足隠約性自明早為歸耕計免慙老僧榮(僧榮斗野主/人也子瞻將)
(卜居丹陽蒜山下此/亭正當歸路故云爾)
　　次韻子瞻題泗州監倉東軒二首
肩輿嫋嫋渡浮梁吏隠知君寄一倉十里遙看飛皂蓋
小軒相對有壺漿清霄往往投車轄永日霏霏散篆香
留滯淮南久仍樂莫年何意復為郎
<pb:KR4d0082_WYG_014-14a>
萬戸塵飛日為霾無心退食自成齋梅生紅粟初迎臘
魚躍銀刀正出淮卧病空看㠶度磧誦詩猶記雪填堦
夾河南北俱形勝且借髙城作兩崖
　　荅顔復國博
歲晩河氷留畫船一軒修竹喜蕭然詩詞温厚新成格
道論精㣲近入禪病後不勝清醑釅别時仍得舊書傳
欲成古史須咨考陋巷何因接尺椽
　　次韻王定民宣德
<pb:KR4d0082_WYG_014-14b>
彭城寺壁看詩來顔氏瓢樽偶共開茅屋未完先鑿沼
竹林成後想宜梅新詩妙絶難為繼髙論㣲低得共陪
第一詞人生不識茲行尚喜揖君才
　　河氷
扁舟多艱虞與我平日類初乘滂洋流旋涉凍淺地日
西隂風作夜半流澌至悄然孤寂枕覺此凝冽氣河聲
噤不喧燈花結復墜忽來觸舟去聲與裂帛似平明發
窓扉吏卒殭未起奔騰陣馬過洶湧晴雲駛紛紛散環
<pb:KR4d0082_WYG_014-15a>
玦巻巻浮席被匯流忽騰蹙曲岸相撑扺欹危起丘山
汗澷接洲沚連艘恣凌轣千槌競紛委剛强初悍頑潰
散終披靡掃除就虛曠沿泝弄清泚我行無疾徐乘流
得坎止偶然追還期愧此墮千指隂陽有定數開塞亦
常理窮冬治舟行嗟此豈天意
　　復賦河氷四絶
客心凜凜怯寒氷擁褐無言夜漏深河伯似知歸意速
風號西北故相禁
<pb:KR4d0082_WYG_014-15b>
春來歸夢劇飛鳬夜半流澌擁舳艫似勝去年彭蠡口
雪封廬岳浪翻湖
朝來縣令借長船仍遣千夫上下牽不惜瓊瑤分衆手
貪看雪片滿河壖
輕紈破碎珮環流顛倒鏘鳴亂觸舟解紼投篙曽不顧
不知何處擁汀洲
　　河氷稍解喜呈王適
留滯江湖白髪生西歸猶苦凍崢嶸春風未到氷先解
<pb:KR4d0082_WYG_014-16a>
河水初深船自輕去國偶然經晝夢逢人稍欲問都城
羈鴻共有成行喜雙鯉應將尺素迎
　　河氷復結復次前韻
懊惱河氷散復生徂年近已失崢嶸身留短舫厭厭睡
目送飛鴻一一輕引縴低徊疑上坂打凌辛苦甚攻城
東風憐我歸心速稍變楊梢百里迎
　　題南都留守妙峯亭
我登妙峯亭欲訪徳雲師春陽被原野濉渙含流澌未
<pb:KR4d0082_WYG_014-16b>
復桃李色稍増松桂姿孑孑東來檣冉冉將安之萬物
委天運此身免奔馳悵然懐舊遊一丘覆茅茨清冷久
沮洳文雅空頽隳提携二三子醉倒春風吹不見妙峯
處安知德雲期南遷久忘反有獲空自知歸來覽新構
恍然發深思逺行極南海此地初不移酌我一斗酒盡
公終日嬉德雲非公歟相對欲無詞
　　次韻發運路昌衡淮南見山堂
疊石初成得賜環未應苔蘚上蒼顔據鞍華岳旌旄裡
<pb:KR4d0082_WYG_014-17a>
囘首淮山夢想間烽火日傳西塞靜&KR0588;陵應伴壯心閑
終南太白皆公有肯向庭中更作山
　　送戴朝議歸蜀中
岷山招我早歸來劍閣橫空未易囘北叟忽驚題鴂晩
西轅欲及海棠開避仇賦客親耕耒因亂詩翁著酒杯
但愛江山無一事為言父老莫相猜
　　後省初成直宿呈子瞻二首
掖垣初罷斧斤響棟宇猶聞松桂香江海蹔來俱野客
<pb:KR4d0082_WYG_014-17b>
雲霄並直愧華堂月明似與人烟逺風細㣲聞禁漏長
諫草未成眠未穏始知天上極清涼
射䇿當年偶一時對床夜雨失前期廬間還往無多日
夢裏追尋亦自疑螭墨屢乾朝巳久囊封希上出猶遲
茅簷半破松筠老歸念蕭然欲語誰
　　次韻子瞻送陳睦龍圖出守潭州
海上石橋餘折棟大舶記君過鐡甕東行萬里若乘空
老蜃長鯨應入鞚波搖風巻卧不起免教髀肉鞍磨痛
<pb:KR4d0082_WYG_014-18a>
歸來過我話艱苦驚汗津津尚流汞海涯風物畫成圖
錯落天呉兼紫鳯至今想象隔人世往往風濤吹晝夢
長沙欲往厭飛楫幸有千兵作迎送文章清逸世少比
科第崢嶸聲自重逺行屢屈衆所歎出祖誰攀車欲動
明朝鼓角背王城莫聽單于吹曉弄(子雍奉使三韓轍/時在南都見其徃)
(返故此/詩言之)
　　送千之姪西歸
京洛東遊歲月深相逢初喜解㣲吟夢中助我生池草
<pb:KR4d0082_WYG_014-18b>
别後同誰飲竹林文字承家憐女在風流似舅慰人心
便將格律傳諸弟王謝諸人無古今
　　駕幸親賢宅贈隨駕諸公
日日南風夜氣煩一聲鳴䟆萬人看禁溝飛水清黃道
凉殿分氷遍從官急雨未成昏觀闕㣲飈稍覺泛和鑾
相看揮汗塵埃裡散髪何人舊不冠
　　次韻子瞻飲道者院池上
雨氣涼侵殿河流滲入池黃粱瀹魚子白酒瀉鵞兒風
<pb:KR4d0082_WYG_014-19a>
細初生袖塵清免汙眉郊行不易得拂壁看題詩
　　荅孔平仲惠蕉布二絶
裘葛終年累已輕薄蕉如霧氣尤清應知浣濯衣稜敗
少助晨趨萃蔡聲
燈籠白葛扇裁紈身似山僧不似官更得雙蕉縫直掇
都人渾作道人看
　　次韻朱光庭司諫喜雨
焦枯連夏火洗濯待秋霖都邑溝渠淨郊原黍豆深流
<pb:KR4d0082_WYG_014-19b>
膏侵地軸晴意動風琴誰似臣居易先成喜雨箴
　　次韻光庭省中書事
放浪江湖久惰慵安排誰置從官中麤疎空與延和對
開納初還正觀風二鄙兵消真帝力四方雨足自天功
時將一勺傾滄海澷使人知達四聦
　　送張恕朝奉南京簽判二首
楚蟹呉柑初著霜梁園官酒試羔羊老如計相非無齒
清似留侯未却糧杖履稍通賔客過殽蔬要遣子孫嘗
<pb:KR4d0082_WYG_014-20a>
詔書委曲如公意幕府新除朱紱郎
朱紱還家罷倚門留都無事最宜親下車趨走驚隣舍
決獄平反慰老人相見只今多邂逅舊遊他日半埃塵
何年重起扁舟興㑹作東湖十日賔
　　送賈訥朝奉通判眉州
歸念長依落日邊壺漿今見逆新官聲傳已覺謳歌遍
身到前知政令寛民病賢人來巳暮時平蜀道本無難
明年我欲修桑梓為賞庭前荔子丹(眉州倅㕔舊有/荔支二株甚大)
<pb:KR4d0082_WYG_014-20b>
　　次韻黃庭堅學士猩毛筆
不悟身邊一斗紅聖賢隨世亦時中何人知有中書巧
縛送能書陳孟公
　　李誠之待制挽詞二首
脫遺章句事經綸滿腹龍蛇自屈伸南駕威聲傳絶域
西征舊恨失姦臣空留諫疏驚頽靡終託詩詞話苦辛
直氣如雲未應盡一雙嗣子亦騏驎
濟南風物在西湖湖上逢公初下車談笑樽前伏齊虜
<pb:KR4d0082_WYG_014-21a>
旌旗門外聽除書一封未奏先焚草三黜歸來便種蔬
淚落西堂歌酒地杉松空見歲寒餘
　　司馬温公挽詞四首
白髪三朝舊青山一布衾封章留帝所徳澤在人心未
起謳吟切來歸顧託深楊公不久住天意定難忱
　　其二
決䇿傳賢際危言變法初紛紛看往事一一騐遺書富
貴終何有清貧只自如西州不忍過行哭便囘車
<pb:KR4d0082_WYG_014-21b>
　　其三
區區非為巳懇懇欲忘生力盡心終在身亡勢亦成遺
民抛劍㦸故老半公卿魏丙生前友俱傳漢相名
　　其四
少年真狷淺射䇿本麤疎欲廣忠言地先收衆棄餘流
離見更化邂逅捧除書趙孟終知厥他人恐罵予
　　送表弟程之元知楚州
與君外兄弟初如一池魚中年雲雨散各異澗谷居客
<pb:KR4d0082_WYG_014-22a>
舍復相從語及長欷歔青衫奉朝謁白髪驚晨梳百年
不堪把一樽歡有餘清言我未厭昨夜聞除書淮南旱
巳久疲民食田蔬詔發上供米仍疏古䢴渠要須賢使
君均此積歲儲徑乘兩槳去不待五馬車别離難重陳
勞徠不可徐政成得召節歲晩當歸歟
　　送王震給事知蔡州
朝廷入忘返冠蓋如雲屯賢哉貴公子獨以民社言西
臺出命書落筆波濤翻東臺典封駁坐惜日月奔試劇
<pb:KR4d0082_WYG_014-22b>
得上蔡髙卧强東藩旱歲獨多麥時雨如傾盆鈴軒省
鞭抶幕府多壺樽逡巡文字樂斥去簿領煩賜環行當
至坐席恐未温三槐日成隂富貴屬曽孫
　　送王廷老朝散知虢州
滿腹貯精神觸手㑹衆理一廢十五年直坐才多爾我
昔遊宋城憶始識君子簿書填丘山賔客亂蜂螘出尋
城下宅屢屣床前履清談如鋸木落屑紛相委解頥自
有樂置酒姑且止逡巡破黃封婉娩歌皓齒風高熊正
<pb:KR4d0082_WYG_014-23a>
白霜落蟹初紫夜闌意未厭河斜客忘起歸來笑僮僕
熟醉未曽爾江湖一流蕩歡意日頽弛西還經舊遊相
逢值新喜詔催西州牧門有朱轓柅都城挽不住山賊
近方侈提刀索崖谷援桴動閭里居家百無與王事非
有已何日却休官復飲梁王市
　　送魯有開中大知洛州次子瞻韻
仲連雖不仕而非綺與園逡巡笑談間屢解戰鬬繁子
敬識二孫長揖鼓鼙喧意氣感周郎振䇿起江村二賢
<pb:KR4d0082_WYG_014-23b>
繼英風千載為髙門曽孫事仁祖風義夙所敦臺閣餘
故事父老稱遺言白髪識公子十載友元昆婆娑久不
試俛仰色愈温五馬忽嘶鳴朱輪夾征軒旌旄隔河至
部曲幾人存銅虎不可留芻狗行當燔秋潦決河防遺
黎化驚魂憂心念千里何暇把一樽西城叩門别南風
吹㡌翻嗟我限出謁未敢逾短垣新晴水尚壯想見民
驚奔安得萬丈堤止此百里渾姑爾救一境誰當理其
源百聞貴一見尺書為我論
<pb:KR4d0082_WYG_014-24a>
　
　
　
　
　
　
　
　
<pb:KR4d0082_WYG_014-24b>
　
　
　
　
　
　
　
　欒城集巻十四

<pb:KR4d0082_WYG_015-1a>
欽定四庫全書
　欒城集巻十五
　　　　　　　　　　　　　宋　蘇轍　撰
　詩八十五首
