# -*- mode: mandoku-view -*-
#+TITLE: 欒城集
#+DATE: 2015-09-23 10:20:47
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 44


　　論所言不行劄子
<pb:KR4d0082_WYG_044-14a>
臣七月二十四日今月八日兩次面奏熙河路范育种
誼等違背大信貪功生事以速邊患乞移降他路更選
帥臣俾之鎮守臣方奏對間䝉太皇太后再三宣諭以
臣言為是然至今多日但見种朴一人移涇原路句當
公事至於育誼並未見移動臣竊伏思念人臣言事不
患聖意不囘患在聖意巳囘而大臣固執事輒中止何
者聖意不囘惟當再三開陳期於必悟若聖意已囘而
大臣不可事不得行則是君權已移上下倒置雖欲納
<pb:KR4d0082_WYG_044-14b>
忠何益於事此臣所以晝夜憂懼欲言而復止者也昔
齊桓公游於郭問郭公之所以亡其父老對曰以善善
而惡惡桓公曰善善而惡惡此賢君也而何故亡父老
曰善善而不能用惡惡而不能去此其所以亡也今陛
下以臣言為是而不用以大臣為非而必聴臣竊惑之
且陛下雖處帷幄之中實攬人主之事今依違退託專
聴大臣事有未安誰受其弊故臣以為居其位而不任
其事任其事而不斷其是非者古今未嘗有也臣以非
<pb:KR4d0082_WYG_044-15a>
才誤䝉擢用盡忠獻言上牾大臣下牾邊吏其所以再
三論列不為身計者誠以為外可以利民而内可以報
國故也今所言不從空結怨怒無補於國臣雖狂愚何
苦而為此哉臣恐忠臣自此結舌不敢復以至言聞於
陛下矣去年之冬陛下知囘河之失深詔大臣罷東流
之役天語惻怛中外具聞而大臣奉行不得其半雖罷
囘河之名仍存减水之實鋸牙馬頭率皆如故意幸漲
水之至河或可囘然今日觀之終復何益是以衆議皆
<pb:KR4d0082_WYG_044-15b>
謂陛下聖明察物照見千里之外而號令不行未見成
效是時臣奉使契丹還奏其事此章具在可覆視也今
熙河邊事大畧類此若使聖意又為大臣所沮則君權
愈奪臣勢愈張養之不巳後將益甚及其事極難忍而
後制之則傷君臣之恩失朝廷之體不若今制其漸使
事無所失而臣亦獲安之為善也臣不勝區區為國逺
慮觸冒忌諱甘竢斧鉞取進止
　　論渠陽蠻事劄子
<pb:KR4d0082_WYG_044-16a>
臣竊見朝廷近差唐義問處置渠陽寨夷人事議者以
為義問文吏無他才能不習邊事去年受命廢渠陽軍
為夷人所圍窮困危蹙計無所出時知沅州胡田在圍
中為設詭計詐欺諸夷言義問當為奏復軍額及乞為
酋長改官夷人信之聚㕔事前監令發奏義問假此僅
得脱歸尋遣急遞追還前奏言既不驗諸夷具知其詐
後來每每作過義問指揮㳂邊不得申報今來朝廷復
以邊事專委義問深慮無益有損是時臣以未知義問
<pb:KR4d0082_WYG_044-16b>
為人既見朝廷再加選用疑亦可使今訪聞邊奏沓至
義問所遣東南第七將王安入界陣亡其所陷沒將校
非一臣方知衆議果信不妄兼訪聞得見今作過楊晟
臺等手下兵丁雖止五六千人然種族蟠踞溪洞衆極
不少晟臺桀黠屢經背叛慣得姦便加以山溪重複道
路嶮絶漢兵雖有精甲利械勢無所施若措置得所本
無能為或經畫乖方實亦未易樸滅義問前來舉動已
為蠻夷所輕今復經敗衂實難倚仗葢古今命將必因
<pb:KR4d0082_WYG_044-17a>
巳試之效内為兵民所信外為蠻夷所畏威名巳著故
功效可期今警急屢聞死傷巳甚謂宜别加選任以遏
冦攘臣竊見知潭州謝麟屢經蠻事頗有勤績溪洞之
間伏其智勇衆議皆謂欲制羣蠻未見有如麟者伏乞
指揮宻院檢會麟前後履歴功狀如衆言不虚乞賜委
用庶幾蠻冦可速平定臣區區憂國輒採公議以補萬
一取進止
　貼黄湖北渠陽與湖南蒔竹本羈縻徽誠州也訪聞
<pb:KR4d0082_WYG_044-17b>
　昔雖置為州縣然與沅州等處事體不同葢沅州等
　處昔皆用兵誅鋤首領或徙置内地蕩平巢穴故所
　置州縣久逺得安今渠陽蒔竹雖名州縣而夷人住
　坐一皆如故城池之外即非吾土道路所由並係夷
　界平時軍食吏廩空竭兩路今欲舉而棄之實中國
　之利也然其兵民屯聚商賈出入金錢鹽幣貿易不
　絶夷人由此致富一朝廢罷此利都失此其所以盡
　死爭占而不巳者也自來廢罷堡寨全䕶兵民捍禦
<pb:KR4d0082_WYG_044-18a>
　追襲其事非易况今夷人阻截道路兵未得進若不
　得良將處置實恐為患不淺又其種族遍據諸洞跨
　涉湖南北廣西三路凡有措置當使三路同之只如
　渠陽蒔竹脣齒相依若渠陽先廢羣夷併力以攻蒔
　竹勢難獨存今朝廷獨使湖北處置疑其事有未盡
　今若别遣官經制宜令通管三路邊事所貴諸處利
　害不至牴牾
　　乞令兩制共議納后禮劄子
<pb:KR4d0082_WYG_044-18b>
臣伏見今月五日詔書節文以皇帝尚虚中壼令太常
禮官參考古今典故著為成式臣謹按通禮納皇后最
為嘉禮之重自天聖以來逮今六十餘年在朝臣僚及
太常官吏無復親經其事者兹禮至大宜加重慎竊見
近歲議太皇太后皇太后皇太妃寶冊冠服儀衞等事
皆令翰林學士兩省給舍與禮官同議今來皇帝昬禮
所以承宗廟奉兩官子四海其事甚重伏乞仍令翰林
學士以下共加詳議葢愼始所以敬終而正家所以齊
<pb:KR4d0082_WYG_044-19a>
天下不可忽也取進止
　　再論渠陽邊事劄子
臣前月二十四日面進劄子以唐義問處置渠陽蠻事
前後乖方致東南第七將王安入界陣亡恐邊患滋長
乞速選差諳知用兵之人往代其任又聞義問兵敗之
後乞奏棄捐城寨與夷人講和其為暗弱謬妄取笑蠻
夷如此然其事已著伏計朝廷必不復用然外人竊見
召還彭孫妄意朝廷欲付湖北邊事兼孫亦以此自任
<pb:KR4d0082_WYG_044-19b>
羣議洶洶皆所不曉謹按孫刼竊之餘賊性不改前後
委任欺罔貪盜靡所不為今若付以兵柄深恐塗炭湖
北非州縣所能禁止葢蠻人背叛不過侵撓邊城若使
彭孫作過腹心郡縣並遭其毒前者誤用義問止於敗
事今者若用彭孫凶險多端事有不可知者以臣愚見
雖知朝廷必不肯輕用此人然衆所共憂不敢黙巳若
待既用而後獻言實恐於事有損伏乞聖慈檢會臣前
奏早賜施行取進止
<pb:KR4d0082_WYG_044-20a>
　貼黄臣竊以邊臣處事乖方軍民性命所系差之頃
　刻所害不小今義問謬妄有迹敗衂巳見而朝廷重
　難易置久而不決邊民何辜坐受塗炭若非聖慈憫
　惻早與指揮臣恐湖北之憂未可涯也
　
　
　
　
<pb:KR4d0082_WYG_044-20b>
　
　
　
　
　
　
　
　欒城集卷四十四

<pb:KR4d0082_WYG_045-1a>
欽定四庫全書
　欒城集巻四十五
　　　　　　　　　　　　　宋　蘇轍　撰
　御史中丞論時事劄子八首
　　論衙前及諸役人不便劄子
臣近奏乞脩完弊政以塞異同之議其一謂諸州衙前
臣請先論今昔差雇衙前利害之實葢定差鄉户人有
家業欺詐逃亡之弊比之雇募浮浪其勢必少此則差
<pb:KR4d0082_WYG_045-1b>
衙前之利也然而每差鄉户必有避免糾决比至差定
州縣曹例乞取不貲及被差使先入重難若使雇募慣
熟之人費用一分則鄉差生疎之人非二三分不了由
此破蕩家産嘉祐以前衙前之苦民極畏之此則差衙
前之害也若雇募情願自非慣熟必不肯投州縣吏人
知其熟事乞取自少及至勾當動知空便費亦有常雖
經重難自無破産之患此則雇衙前之利也然浮浪之
人家業單薄侵盗之弊必甚於鄉差熙寧以來多患於
<pb:KR4d0082_WYG_045-2a>
此此則雇衙前之弊也然則差衙前之弊害在私家而
雇衙前之弊害在官府若差法必行則私家之害無法
可救若雇法必用則官府之弊有法可止何者嘉祐以
前長名衙前除差三大户外許免其餘色役今若許雇
募衙前依昔日長名免役之法則上等人户誰不願投
諸州衙前例得實户則所謂官府之害坐而自除臣竊
謂雖三代聖人其法不能無弊是以易貢為助易助為
徹要以因時施宜無害於民而巳今差法行於祖宗雇
<pb:KR4d0082_WYG_045-2b>
法行於先帝取其便於民者而用之此三代變法之比
也謹具條列如後
　元祐三年五月二十八日勑諸路衙前規繩令逐州
　　當職官員體究利害委是難以招募處即以舊支
　　雇食錢參酌量添入合銷重難分數勾集衆參定
　　優重之實申轉運司審察施行訖保明申户部㸃
　　檢
　元祐三年六月三日勑應投明衙前並依舊與免本
<pb:KR4d0082_WYG_045-3a>
　　户色役
　元祐三年六月三日勑諸處鄉户衙前役滿未有人
　　抵替者並且依見行招募法雇支工食酬錢如願
　　招募者聴仍依條與免本户身役不願招募者速
　　招人抵替(十月一日勑除/去役滿二字)
　元祐三年閏十二月十九日勑諸路監司勘會衙前
　　有招募未足去處躬親與當職官員同共體究利
　　害如委有妨害事節及優重未均或合以舊支雇
<pb:KR4d0082_WYG_045-3b>
　　食錢添入重難分數並依五月二十八日勑命指
　　揮勾集衙衆參定一面施行訖修入衙規仍分明
　　曉諭限半年招募人投名替放鄉差人户了當如
　　限滿尚有不足去處即具的實事由申户部看詳
　　施行
　元祐四年八月十八日勑諸州衙前投明不足去處
　　見役年滿鄉差衙前並行替放且依舊條差役更
　　不支錢如願投充長名及向去招募到人其雇食
<pb:KR4d0082_WYG_045-4a>
　　支酬錢即全行支給却罷差充其投募長名之人
　　並與免本户役錢二十貫文如所納數少不係出
　　納役錢之人即許計會六色合納役錢之人依數
　　免放
　臣看詳元祐三年閏十二月以前所定衙前條貫頗
　　巳完僃亦近人情只縁諸州召募未足見在鄉差
　　衙前不得替罷議者特以為言即議改更却行差
　　法臣嘗略聞建議大意止謂雇人不足良由人户
<pb:KR4d0082_WYG_045-4b>
　　欲要髙價不肯投募以俟添錢故令投募者並得
　　雇食支酬等錢而被差者一錢不得為此誘脅之
　　術欲使招雇得行然不知州縣官吏利在差人向
　　者法不得差故勉行雇法今既立差法差人既足
　　雖有雇法其勢必不行矣臣以為將錢雇人正如
　　出錢買物錢物相當理無不得縱使一人欲要善
　　價餘人安肯坐而待之哉彼誘脅之術葢商賈小
　　數不足為朝廷大法也今者巳行此法其事可驗
<pb:KR4d0082_WYG_045-5a>
　　大扺欲雇之心無由復得而巳差之勢遂不可囘
　　加以賣坊塲錢自此有入無出差人既依嘉祐而
　　支酬不復其故萬口怨咨皆言朝廷直取此錢欲
　　作他用本求利民之譽更得剥下之謗此最立法
　　之病也而况長名衙前若免户役之費動累百千
　　今每歲止免二十千彼亦何頼於此乎况非見納
　　役錢人户又須取之他人收索之間必不便得訴
　　訟之端由此必甚凡此皆非所以便民也臣今欲
<pb:KR4d0082_WYG_045-5b>
　　乞應招募衙前並依上件元祐三年閏十二月以
　　前條貫其元祐四年八月十八日勑更不施行其
　　招雇未足州郡所差鄉户且令依舊招募候招募
　　到從下户先入役者替放與折當合入役次仍令
　　諸州軍所定衙規比元豐年雇食支酬錢數别無
　　増添者監司不得曲加問難葢元豐以前屢經裁
　　損縱有些小優潤數亦不多所貴民間易為應募
　　仍限指揮到日限半年依前指揮保明申户部
<pb:KR4d0082_WYG_045-6a>
　　貼黄户部近乞衙前依舊鄉差比雇役衙前支五
　　分雇食支酬錢臣謂官自有坊塲錢可以支雇必
　　不以减半為利而民間不免差役之害不若以錢
　　雇人仍免户役可得實户之為利也
　元祐四年五月十一日勑諸路收到助役錢只許支
　　充應係補助役人費用不得别將支用候歲終除
　　支外尚有寛剰錢數令封樁户房置簿候諸路逐
　　年申到數目揭貼仍令户部指揮諸路提刑司依
<pb:KR4d0082_WYG_045-6b>
　　封樁錢物法條式施行歲終具帳限次年春季申
　　户部繳申尚書省
　元祐四年六月九日勑坊塲錢並依上件助役錢巳
　　得指揮令封樁户房一就置簿揭貼
　臣看詳諸路坊塲嘉祐以前並以支酬長名衙前熙
　　寧以後並出賣得錢為雇役衙前雇食支酬之費
　　未有以供他用者也至於人户所出役錢本以補
　　助户少役多縣分雇募役人亦非國家經費所入
<pb:KR4d0082_WYG_045-7a>
　　之數今自二聖臨御改更宿弊大抵皆是捐利以
　　予民而獨於衙前坊塲及人户助役支用之餘收
　　拾封樁以充朝廷緩急之用民愚無知但見損下
　　益上非己之利必致怨謗况所雇衙前錢數一定
　　無復减損而坊塲敗折所入凈利有减無增人户
　　色役頻煩日益不易若亟收羨數不以及民必失
　　民望臣觀此法止是官吏以聚斂為功欲因增羨
　　覬幸酬賞而巳非二聖仁民愛物之意也臣今欲
<pb:KR4d0082_WYG_045-7b>
　　乞一皆仍舊只以准僃補助役人若欲歲知其數
　　宜令提刑司申上户部右曹置籍揭貼勿申都省
　　充封樁錢數以解天下之惑且使衙前役人兩得
　　足用
其二謂諸州縣役人臣前已具論差雇役人利害以謂
差役之利利在上等下等人户而雇役之利利在中等
既利害相半則兼行差雇為利實多然則祖宗舊法與
先帝近制要為皆有所去取唯當問人情之所便更不
<pb:KR4d0082_WYG_045-8a>
當以新舊彼我為意有所偏系也臣觀前後役法皆由
臣僚意有所執或自前曽經議論欲遂成其説或見今
觀望上下有所希合致令所立之法不得通濟謹具條
列如後
　元祐三年十二月二十四日勑官户等助役錢逐州
　　除依條支用外以實數十分量留一分准僃其餘
　　錢勘會管下諸縣合役空閑户不及三畨處將州
　　手分散從官承符人招募抵替鄉差人户
<pb:KR4d0082_WYG_045-8b>
　元祐三年五月十五日勑役錢除令招募役人支使
　　外有寛剰錢數許一路通那支用
　元祐四年八月十八日勑諸州役除吏人衙前外其
　　餘應係合差州役人年滿本州於替期前行下合
　　干縣分差充本縣先於本等内揭簿定差如無空
　　閑及三年户即於次等差及無空閑及三年户本
　　縣方具目今未有可充役人户保明申州支錢雇
　　募
<pb:KR4d0082_WYG_045-9a>
　臣看詳三畨之法似疎而易行三年之法似密而難
　　用何者人户物力厚薄等第髙下丁口進减及充
　　役年限久近率皆不齊而槩言三畨此所謂似疎
　　也然而逐等合役人數若干可役人户若干揭簿
　　可指自非造簿别無增减逐縣先供畨數在州遇
　　州役有闕當差當雇不待下縣州自可見人户晏
　　然不知而胥吏無以寒熱此所謂易行也州役有
　　闕每須下縣覈實無空閑三年人户然後得雇此
<pb:KR4d0082_WYG_045-9b>
　　所謂似宻也然每有一闕縣吏得以起動人户雖
　　空閑未及三年非賄不免雖巳及三年得賂或止
　　加以三番之法本約六年以來今無故輒减其半
　　民情不悦此所謂難行也臣今欲乞復行三番舊
　　法仍約定每番止於二年及令人户逐等各計畨
　　數(不用本等不足即差次等/之法葢所以優狹鄉也)使寛鄉雖閑得六年
　　以上而法不禁狹鄉雖閑止三年以下而民不怨
　　則善矣又臣以為助役錢本出於民除留准僃一
<pb:KR4d0082_WYG_045-10a>
　　分外當盡用雇役以助民力葢取之於民而還以
　　為民民情乃悦今此法許以雇州役而不及縣役
　　若役錢不足則已若役錢有餘而止雇州役非通
　　法也臣竊見梓州路轉運副使吕陶奏朝廷立法
　　既令空閑户不及三畨處並雇州役則是欲减合
　　差之役令人户空閑須及三番今除巳雇州役外
　　尚有空閑不及一畨兩畨三畨處即差役年辰愈
　　近民力愈不易理合將助役錢為雇縣役令人户
<pb:KR4d0082_WYG_045-10b>
　　空閑及得三畨則法意均一民力寛舒本路年收
　　助役錢四萬四千四十貫有零除當留一分及雇
　　募州役外尚餘寛剰錢三萬一千一百一十貫有
　　零今若更將一萬二千五百五十貫有零雇上件
　　不及三番以下縣役尚有寛剰一萬八千五百六
　　十貫有零委是不致妨闕又如陜州吕大忠奏陜
　　州所統七縣除夏縣外大槩户少役多且以平陸
　　一縣言之每揭簿定差本等不足須及次等又不
<pb:KR4d0082_WYG_045-11a>
　　足則迤邐儧那遂至下等縣役既無指定空閑年
　　月之文役滿遇闕便即再差則上户無有休息若
　　稍寛上户則下户反應重役臣自到任以來訪聞
　　役法未便士莫不竊議於其家農莫不竊議於其
　　野人人共知而州縣觀望惟務遷就庶㡬推行而
　　終有窒礙乞下有司早議成法臣詳觀大忠之言
　　雖不陳措置之方大約與吕陶之意不異訪聞諸
　　路事體大略亦與二人所言不殊臣欲乞諸路役
<pb:KR4d0082_WYG_045-11b>
　　錢除通那支雇不及三畨處州役外仍許通那支
　　雇不及一畨以上縣役令人户皆及三畨而止其
　　錢少路分則隨錢所及而止臣嘗謂畿内天下根
　　本其民與外道均出助役錢止以雇法止於州役
　　遂使畿内人户出錢而不得雇役反不及諸路之
　　優今若通雇縣役則畿内之民與諸道均被其賜
　　此又均一之一端也
　　貼黄户部見立法諸州助役錢留一分凖備外盡
<pb:KR4d0082_WYG_045-12a>
　　數支雇州役此法比舊雖巳甚寛然臣謂不限不
　　及三畨然後許雇即寛鄉愈寛而狹鄉自狹未若
　　限以不及三畨通雇州縣役之為均也
　元祐差役勑人户差役除耆長户長壯丁須正身充
　　役其餘公人如願雇人充代者並許任便選雇經
　　官陳狀委保替名祗應其雇直錢物聴私下商量
　臣看詳元豐以前官雇役人皆有定下錢數不至過
　　多今既行差役法仍許所差之人不願身充亦得
<pb:KR4d0082_WYG_045-12b>
　　雇募葢所以從民之便也然私下雇人為弊不一
　　或官吏苛虐必使雇募某人或所雇頑狡百端取
　　其雇直官中所使要以皆非税户正身而横使民
　　間分外縻費雖條約頗嚴然州縣施行豈得如法
　　其弊終在見今州役如承符等皆官自雇人至於
　　縣役必使民間自雇議者之意但欲茍存差役之
　　虚名而不顧民間之實病非通法也臣欲乞應州
　　縣諸役所差人如欲雇人並許依元豐以前官雇
<pb:KR4d0082_WYG_045-13a>
　　錢數納錢入官官為雇人一如舊法據前後臣庶
　　上言乞行此法者非一乞令户部檢會足見人情
　　共願非一人私説也
　元祐二年十二月二十四日勑諸縣空閑户不及三
　　畨處將州手分招募抵替鄉差人户
　元祐三年五月十六日勑州手分不以諸州空閑户
　　及與不及三畨處並召募替放鄉差人户
　元祐四年七月二十七日都省批狀據户部狀契勘
<pb:KR4d0082_WYG_045-13b>
　　朝㫖州手分係差到人並許支錢招雇抵替外有
　　係投名舊人願住即不該支給雇錢檢會前後累
　　據京東京西淮南路轉運并京東京西河北利州
　　河東路提刑司及環復密濟黄滑唐陳鄧鄭秦瀛
　　定州河陽穎昌府各申陳據舊吏人詞訟不請雇
　　錢事理不均勘會諸州吏人除江南東西兩浙福
　　建廣南東西路巳有投名人數足外餘路逐州軍
　　有投名不足抽差人數葢鄉村人户素多不閑書
<pb:KR4d0082_WYG_045-14a>
　　筭不諳公家行遣次第於應役之際惟憚差充人
　　吏其承符散從官之類只是身自出力可以自充
　　是致無投募手分處惟手分最為重役本部今相
　　度諸州吏人除自來巳有人投名數足處外應有
　　抽差人數見行雇募處並以見支雇錢裁减均那
　　不限新舊人並行支給如委的數少向去招募不
　　行即從本州當職官員參酌案分繁簡相度量添
　　即不得過舊日募法雇直之數仍開具立定所支
<pb:KR4d0082_WYG_045-14b>
　　錢數案分等第則例保明申提刑司審察詣實指
　　揮施行若助役錢有闕剰即從本司通一路移那
　　應副指使候施行訖依此開析保明申户部㸃檢
　　狀後批勘會昨户部申請乞以招募投名人分數
　　支給食錢尚慮不均别有弊倖今來却乞不限新
　　舊人一概並行支給比前申請尤更僥倖七月七
　　日根送户部子細看詳合如何立法得為允當及
　　可以情願使人投募具狀申尚書省者本部勘會
<pb:KR4d0082_WYG_045-15a>
　　諸州軍吏人見今有招募數足又有招募不足去
　　處及舊人投名不支雇錢投名替鄉差人即支錢
　　逐處申陳不一即未審諸路逐州軍的實利害因
　　依今欲乞下諸路轉運提刑司契勘委自逐司子
　　細體究詳具逐州確實利害因依仍相度合如何
　　措置施行具詣實保明事狀連書申部候到類聚
　　參較别行立法申都省候指揮狀後批七月二十
　　七日送户部依所申
<pb:KR4d0082_WYG_045-15b>
　臣看詳四方風俗不同呉蜀等處家習書筭故小民
　　願充州縣手分不待召募人爭為之至於三路等
　　處民間不諳書筭嘉祐以前皆係鄉差人户所憚
　　以為重於衙前自熙寧以後並係雇募雖不免取
　　受然非雇不行今朝廷役法兼行差雇茍有錢可
　　雇其義當先雇役之重者今三路等處實以州手
　　分為重則雇役之所當先也然近法雇州手分止
　　於替鄉差其非替鄉差者皆不得雇夫所謂非替
<pb:KR4d0082_WYG_045-16a>
　　鄉差者皆舊人職名巳髙或本是税户茍欲免役
　　者也若使所職輕重一般而有禄無禄頓異人情
　　不安必有辭罷者矣縱不辭罷將來老疾事故無
　　願投者必不免雇故不若早立一法均行雇募之
　　為善也且民間諳習書筭行遣之人除投充手分
　　之外其實亦無他業不為手分亦將何為今但比
　　元豐舊法量支役錢理無不至詳觀前件户部所
　　陳詞理巳盡朝廷抑而不用實為未便自令諸路
<pb:KR4d0082_WYG_045-16b>
　　相度以來畧無報應足見於户部所請之外别無
　　可擘劃矣臣欲乞指揮三路等處州手分除招募
　　巳及九分外餘並比元豐舊支雇錢分案分輕重
　　量加裁損立定錢數召募施行餘依户部前來所
　　請
　　貼黄朝廷向申明投名州手分非替鄉差不支雇
　　錢因令州役承符人等非替鄉差亦不得支今州
　　手分既不分新舊一例支錢則承符人等亦當如
<pb:KR4d0082_WYG_045-17a>
　　此
右臣竊見元祐以來朝廷改更弊政如青苗市易保甲
等事一皆剗削而天下卒無一人以為非者至於改募
役為差役建議之始異論巳多逮今五年終云未便葢
事之當否衆口必公雖古聖人孰敢違衆故臣願朝廷
採此衆志立成定法臣昔於元祐三年任户部侍郎竊
見朝廷始議兼行差雇二法使天下以六色助役錢雇
募州役是時特出朝㫖不問有司斷然必行巳而衆皆
<pb:KR4d0082_WYG_045-17b>
稱便何者非常之原凡人不曉或暗昧不矚至理或偏
係不肯公言竢其同心事何由濟故臣今所言欲乞出
自聖斷與大臣熟議如有可採依三年例斷而行之所
貴天下之民速䝉利澤不然使中外雜議動經歲月大
法無由得成而民被其害未有巳也臣不勝區區不知
言之煩凟死罪死罪取進止
