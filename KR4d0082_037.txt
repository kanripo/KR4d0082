# -*- mode: mandoku-view -*-
#+TITLE: 欒城集
#+DATE: 2015-09-23 10:20:47
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 37


給還京西水櫃所占民田狀(十八日/)
右臣訪聞頃年宋用臣引洛水為清汴水源淺小行運
不足遂於中牟管城以西強占民田潴蓄雨水以備清
汴乏水之用方用臣貴盛州縣皆不敢爭但中牟一縣
<pb:KR4d0082_WYG_038-1b>
占田八百五十餘頃伏惟陛下卹養小民過於赤子無
名侵奪聖意不然臣欲乞指揮汴口以東州縣各具水
櫃所占頃畝數目及毎歳有無除放二税仍具水櫃委
實可與不可廢罷如决不可廢即當如何給還民田以
免怨望謹録奏聞伏候勑㫖
　　論三省事多留滯狀(二十四日/)
臣竊見先帝改定官制因唐之舊布列三省使出入相
鉤較文理宻察得古之遺法然患有司推行不能盡如
<pb:KR4d0082_WYG_038-2a>
聖意叅考之益未見而迂滯之害先著見今三省文書
節次留礙比官制未行以前頗覺其弊臣嘗訪問衆人
得其一二意欲因見行之法略加疏理務令清通簡便
苟迂滯之病既除事不至雜冗難治官吏日有餘力則
叅考之功可得而見也謹具條件如後
　一凡事皆中書取㫖門下覆奏尚書施行所以為重
　　愼也臣謂國之大事及事之巳成者依此施行則
　　可至於日生小事及事之方議者一切依此則迂
<pb:KR4d0082_WYG_038-2b>
　　緩之弊所從出也假如百官給假有司請給器用
　　之類此所謂日生小事也臣僚陳請興革廢置朝
　　廷未究本末欲行勘當之類此所謂事之方議者
　　也昔官制未行如此等事皆執政批狀直付有司
　　故徑而易行自行官制遂罷批狀毎有一事輙經
　　三省謄冩之勞既巳過倍勘當既上小有差誤重
　　復施行又經三省循環徃復無由了絶至於疆埸
　　幾事河防要切一切如此求事之速辦不可得也
<pb:KR4d0082_WYG_038-3a>
　　故臣乞復批狀之法以便日生小事及事之方議
　　者惟國之大事及事之巳成者然後經歴三省則
　　事之去者過半矣
　一三省文書法許吏人互相㸃檢差誤毫末之失皆
　　理為賞罰故被罰者畏避譴訶巧作遷延以求細
　　宻被賞者晞望勞績推毛求疵務為稽緩因此文
　　書無由速了臣欲乞今後不以差悞為賞罰惟有
　　所欺弊及雖係差悞而害事者方行賞罰
<pb:KR4d0082_WYG_038-3b>
　一文書至尚書省自省付諸部自部付諸司其開拆
　　呈覆用印皆有日限逐處且以五日為率凡十五
　　日其勘當於外日數及多幸而一出得完具者自
　　諸司申部自部申省其限日如前則巳一月有餘
　　日矣不幸復有問難又復一月自此蓋有不可知
　　者費日雖久而遣限如法雖欲加罪終不可得故
　　臣欲乞以事之緩急减定日限亦救弊之一端也
　一古者因事設官事不可巳然後置官今官倣唐制
<pb:KR4d0082_WYG_038-4a>
　　事本不須如此而為官生事者徃徃而有如應支
　　錢物尚書度支行遣得㫖許支合下所管庫務支
　　給者必先由太府寺本寺備録帖所管庫務又經
　　比部句過然後送庫務支給臣謂太府寺未嘗可
　　否一事枉有經歴宜令度支徑送比部句過又如
　　諸路召募押綱合得酬奬諸庫務巳給朱抄先經
　　太府寺印紙保明指定合得酬奬申尚書金部金
　　部再行勘驗詣實關司勲句覆然後關吏部施行
<pb:KR4d0082_WYG_038-4b>
　　臣謂太府金部兩處勘驗保明顯有煩重宜裁减
　　一處又如在京職事官舍破白直并宣借剰員或
　　替換宣供昔未行官制以前皆係所屬直下歩軍
　　司差撥自行官制並須經由尚書兵部兵部但指
　　揮歩軍司依條施行臣謂兵部别無可否亦不須
　　更令經歴如此等事數必不少非臣所能盡知乞
　　下六曹及二十四司各具有無似此重複之事若
　　能一切裁損必大有所益
<pb:KR4d0082_WYG_038-5a>
右三省事務衆多條約繁夥非臣一人所能究悉臣前
件所陳四事特其一二而巳欲乞陛下降付三省推類
講求立法施行或選擇臣僚精通明敏者一二人俾專
治其事務令約而不遺多而不亂今三省胥吏比舊人
數極多皆由法不省便枉費人力若將來法制一清此
曹亦漸可减事清吏少此最為治之要也惟陛下留神
省察謹録奏聞伏候勑㫖
　　言科塲事狀(四月初三日/)
<pb:KR4d0082_WYG_038-5b>
右臣伏見尚書禮部㑹議科塲欲復詩賦議上未决而
左僕射司馬光上言乞以九經取士及令朝官以上保
任舉人為經明行修之科至今多日二議並未施行臣
竊惟來年秋賦自今以徃歳月無幾而議不時决傳聞
四方學者知朝廷有此異議無所適從不免惶惑懣亂
蓋緣詩賦雖號小技而比次聲律用功不淺至於兼治
他經誦讀講觧尤不可輕易要之來年皆未可施行臣
欲乞先降指揮明言來年科塲一切如舊但所對經義
<pb:KR4d0082_WYG_038-6a>
兼取注疏及諸家議論或出巳見不專用王氏之學仍
罷律義令天下舉人知有定論一意為學以待選試然
後徐議元祐五年以後科舉格式未為晩也謹録奏聞
伏候勑㫖
　　乞招畿縣保甲充軍狀(九日/)
右臣近奏乞招河北保甲充禁軍聞巳有朝㫖令逐州
軍長吏等優給例物寄招在京禁軍去訖臣竊謂京畿
諸縣保甲事體與河北無異而所在闕額禁軍尚多欲
<pb:KR4d0082_WYG_038-6b>
乞指揮京畿諸縣一依河北巳得指揮招募施行臣又
聞河北河東舊有義勇自來毎年冬教以為邉備民所
習慣不以為怪畿内百姓非邉民之比今來保甲雖罷
按閲而未免冬教民情未安亦乞特與放罷謹録奏聞
伏候勑㫖
　　乞令户部役法所㑹議狀(十三日/)
右臣伏見閏二月十五日聖㫖節文詳定役法所奏諸
路衙前先以坊塲河渡錢依見今合用人雇募不足方
<pb:KR4d0082_WYG_038-7a>
許掲簿定差臣竊聽中外之議以謂此法頗為穏便蓋
見今諸路每年所入坊塲河渡錢共計四百二十餘萬
貫而毎歳所費衙前支酬及召募押綱錢共計一百五
十餘萬貫所費止用所入三分之一縱使坊塲河渡價
錢别行裁减不過比見今三分减一則是所費亦不過
所入之半而免却民間衙前最重之役其為利民不言
可見續准閏二月二十七日聖㫖節文詳定役法所狀
再詳雇募二字切慮諸路承用疑惑將謂依舊用錢雇
<pb:KR4d0082_WYG_038-7b>
募充役欲乞改雇字為招字衆謂此法既不以錢雇人
空行招募必是招募不行要須一例差撥未委毎年所
得坊塲河渡錢四百二十餘萬貫除支酬衙前重難及
雇募押綱錢外其餘欲將何處支用又熈寜以前諸路
衙前多有長名人數只如西川全係長名故衙前一役
不及鄉户淮南两浙長名太半以上其餘路分長名亦
不减半今坊塲既巳抅收入官必無人願充長名則應
係衙前並是鄉户雖號為招募而上户利於免役方肯
<pb:KR4d0082_WYG_038-8a>
投名與差無異上等人户既充免役衙前則以次人户
須充以次色役如此則下户充役多如熈寜以前方今
人户久為苗役所困物力比熈寜以前貧富相逺而差
役之法比舊特重此衆議所以未服也然臣竊聞西邉
熈蘭等州及安疆米脂等寨毎年費用約計三百六七
十萬貫此錢太半出於苗役寛剰今苗役既罷故議者
欲指坊塲河渡錢以供其費致使衙前須至並差鄉户
臣謂朝廷養民備邉雖有内外之别而其實一家之事
<pb:KR4d0082_WYG_038-8b>
耳若備邉之費實未有准擬則坊塲等錢存以待之亦
不得巳之計也今邉防之計詳定役法所必未能周知
其詳而暗指坊塲等錢以備其費則其養民之計亦巳
疎矣臣欲乞朝廷密切指揮户部與詳定役法官㑹議
先計上件新置城寨歳費幾何若干係西川茶錢若干
係經制司錢若干係闕額禁軍錢若干係内藏庫錢似
此諸般科名外尚有不足數目若干若此數目不至絶
多臣乞計其所闕三年之數於元豐庫及崇政殿庫錢
<pb:KR4d0082_WYG_038-9a>
内椿出訪聞此庫錢物山積本先帝所蓄以備邉事今
於此支用正合先帝本意臣訪聞蘭州等處道里嶮逺
决為難守朝廷見議棄捐以安中國三年之後邉境巳
定即非久逺不絶之費所用錢數雖多亦有限量其坊
塲河渡等錢既别不支用即乞依閏二月十五日聖㫖
指揮雇募衙前施行若朝廷重惜二庫錢物未欲專行
支給即乞將坊塲河渡等錢除雇募衙前等外量將剰
數添助邉費所貴養民備邉兩不失所謹録奏聞伏候
<pb:KR4d0082_WYG_038-9b>
勑㫖
　貼黄朝廷方議息民不宜為邉費奪坊塲錢專差衙
　前以困民力臣竊見諸路州縣累年積下青苗息錢
　及免役寛剰錢數目不少亦可以助西邉新置城寨
　三二年之費所貴留得坊塲錢雇募衙前令民間無
　重役之患則朝廷恩德及民深矣
　　乞禁軍日一教狀(二十二日/)
右臣竊見諸道禁軍自置將以來日夜按習武藝劍槊
<pb:KR4d0082_WYG_038-10a>
擊刺弓弩斗刁比舊皆倍然自比歳試之於邉亦未見
勝敵之效蓋士卒服習止軍中一事耳至於百戰百勝
則自有道不可不察也臣訪聞凡將下兵皆蚤晩兩教
新募之士或終日不得休息士卒極以為苦頃歳西鄙
用兵士自内郡徃即戰地皆奮踴而去以免教為喜先
朝留意軍事毎歳遣官按閲錫賚豐厚遷補峻速士心
猶且如此臣觀今日所以厚之者不如先朝而所以勞
之者如舊臣竊以為疑也古之名將如李牧王剪將用
<pb:KR4d0082_WYG_038-10b>
人之死力必椎牛釃酒聽其佚樂養而不試士皆投石
超距踴躍思奮而後用之故所向無敵今平居無事朝
夕虐之以教閲使無遺力以治生事衣食殫盡憔悴無
聊緩急安得其死力臣請使禁軍除新募未習之人其
餘日止一教使得以其餘力為生異日驅以征伐其樂
致死以報朝廷宜愈於前日也謹録奏聞伏候勑㫖
　　乞差官與黄廉同體量蜀茶狀(二十五日/)
右臣近曾奏言益利等路茶事司以買賣茶虐害四路
<pb:KR4d0082_WYG_038-11a>
生靈朝廷巳差黄廉體量利害乞先罷茶官陸師閔職
任使四路官吏不憂後患敢以實害盡告黄廉今聞朝
廷却差黄廉就領茶事臣竊以為黄廉若以專使按㩁
茶之弊則身無利害茶事巨細勢必具陳若身自領茶
事有課利增損邉計盈虛之責則茶之為害勢必不肯
盡言兼朝廷本為逺民無告特遣此使使事未達而就
除外官小民無知必謂朝廷安於虐民重於改法此事
體大宜速有以救之朝廷必謂陸師閔蠧害四路為日
<pb:KR4d0082_WYG_038-11b>
巳久不欲别差替人淹延歳月因黄廉在彼即行替罷
事雖稍便理有未盡臣欲乞選差清強官一人與黄㢘
同共體量候了日赴闕面奏利害所貴不敢隱蔽茶弊
四路之人終被德澤謹録奏聞伏候勑㫖
　　乞以發運司米救淮南饑民狀(二十八日/)
右臣伏見淮南旱災民食踴貴朝廷特令截留上供米
三十萬石以濟其急卹民之深異時所未嘗有然臣訪
聞本路自正月以來以義倉常平糧斛逐旋賑濟約至
<pb:KR4d0082_WYG_038-12a>
夏中麥熟稍得給足不意今來旱勢益甚夏麥無望而
秋收之期逺在百日之外雖有前件截留上供米分在
一路恐未能遍及饑民訪聞發運司逐年將糶糴本錢
一百萬貫趂賤糴米以代諸路違限上供米數外或遇
米貴亦出賣收息臣欲乞指揮發運司約定今年合留
代上供外其餘權令只依元買價盡數支撥於諸郡出
賣不得收息仍先具若干留代上供若干可以出賣及
元買價例申奏所貴米數稍多救接饑饉可以支持至
<pb:KR4d0082_WYG_038-12b>
秋謹録奏聞伏候勑㫖
　　論明堂神位狀(五月六日/)
右臣聞三代常祀一歳九祭天再祭地皆天子親之故
於其祭也或祭昊天或祭五天或獨祭一天或祭皇地
祗或祭神州地祗要於一歳而親祀必遍降及近世歳
之常祀皆有司攝事三歳而後一親祀親祀之疎數古
今之變相逺如此然則其禮之不同蓋亦其勢然也謹
按國朝舊典冬至圓丘必兼饗天地從祀百神若其有
<pb:KR4d0082_WYG_038-13a>
故不祀圓丘别行他禮或大雩於南郊或大饗於明堂
或恭謝於大慶皆用圓丘禮樂神位其意以為皇帝不
可以三年而不親祀天地百神故也臣竊見皇祐明堂
遵用此法最為得禮之變自皇祐以後凡祀明堂或用
鄭氏説獨祀五天帝或用王氏説獨祀昊天上帝雖於
古學各有援據而考之國朝之舊則為失當蓋儒者泥
古而不知今以天子毎歳親祀之儀而議皇帝三年親
祀之禮是以若此其疎也今者皇帝陛下對越天命逾
<pb:KR4d0082_WYG_038-13b>
年即位將以九月有事於明堂義當並見天地遍禮百
神躬薦誠心以格靈貺臣恐有司不達禮意以古非今
執取王鄭偏説以亂本朝大典夫禮㳂人情人情所安
天意必順今皇帝陛下始親祠事而天地百神無不咸
秩豈不俯合人情仰符天意臣愚欲乞明詔禮官今秋
明堂用皇祐明堂典禮庻幾精誠陟降溥及上下謹録
奏聞伏候勑㫖
　　乞借常平錢買上供及諸州軍粮狀(初八日/)
<pb:KR4d0082_WYG_038-14a>
右臣聞自古經制國用之術以為糓帛民之所生也故
歛而藏之於官錢幣國之所為也故發而散之於民其
意常以所有易其所無有無相交而國用足焉故自熈
寜以前民間兩税皆用米麥布帛雖有㳂納諸色雜錢
然皆以榖帛折納蓋未嘗納錢也錢之入官者惟有茶
鹽酒税雜利而巳然方是時東南諸郡猶苦乏錢錢重
物輕有錢荒之患自熈寜以來民間出錢免役又出常
平息錢官庫之錢貫朽而不可較民間官錢搜索殆盡
<pb:KR4d0082_WYG_038-14b>
市井所用多私鑄小錢有無不交田夫蠶婦力作而無
所售常平役錢山積而無救饑饉蓋自十餘年間積成
此弊於今極矣朝廷近日雖巳减損常平罷放免役使
民休息然而錢積於官無宣洩之道民無見錢百物益
賤譬如饑人雖巳得食而無所取飲久渇不治亦能致
死臣竊見國朝建立京邑因周之舊不因山河之固以
兵屯為嶮岨祖宗以來漕運東南廣蓄軍食内實根本
外威荒徼方其盛時足支十餘年近者歳運損耗糶賣
<pb:KR4d0082_WYG_038-15a>
不節太倉無五年之畜國計寡弱有識之士為之寒心
至於諸路軍糧大扺無備熈寜之間東南大旱民間闕
食官欲賑濟無所從得不免誅求富民歛㪷石之粟以
濟億萬之衆勞而無益徒以為笑然今諸路轉運司久
以商賈不行農民罷病故酒税不登收買軍器雜物封
樁闕額衣糧等事故經費不足朝廷雖欲内實京師外
實諸郡有司匱乏勢無所出臣欲乞指揮東南諸路轉
運司各借本路常平見錢遇年豐榖帛價賤豫買三年
<pb:KR4d0082_WYG_038-15b>
上供米及本路州軍諸軍三年衣糧限以三年節次收
糴重立禁約不得别作支用仍於五年内收簇錢物撥
還常平倉司每歳終具元借錢及所糴物及所還數提
刑司保明申户部㸃檢有無違法聞奏應干借錢糴買
事有不如法並許提刑司覺察聞奏但令泉幣通行足
以鼓舞四民流轉百貨倉廪充實足以贍養諸軍備禦
水旱則上下皆足公私䝉利矣如許臣所請伏乞下户
部立法施行謹録奏聞伏候勑㫖
<pb:KR4d0082_WYG_038-16a>
　貼黄所借常平司錢非是直取以供國用當指揮轉
　運司勒令如期撥還務令常平司錢久逺不匱轉運
　司緩急有所借使實長久之利也
　　言蔡京知開封府不公事第五狀(十一日/)
臣前四上章言蔡京知開封府推行役法明知舊法人
數冗長近降聖㫖許州縣相度有無妨礙至於揭簿定
差亦無日限而京違此指揮差人監勒開祥兩縣一依
舊法人數於數日之内差撥了當意欲擾民以沮成法
<pb:KR4d0082_WYG_038-16b>
兼京曲法庇蓋叚繼隆贓汙公事乞先罷京差遣催督
大理寺結絶斷遣不䝉朝廷施行尋因京陳乞外任特
除知真定府臣復上言真定大藩不當付新進有罪未
决之人朝廷並不省録今臣竊見成都路轉運判官蔡
朦施行役法不曾相度有無妨礙督迫州縣差撥衙前
定詳役法官韓維等言其害人即日降知廣濟軍臣竊
詳蔡京蔡朦均是奉行役法用意刻薄欲以搔擾百姓
敗壞良法而京官在侍從朝有黨人擢為藩帥朦以官
<pb:KR4d0082_WYG_038-17a>
卑無黨黜為知軍同罪異罰公議不厭臣又見大理寺
勘得李雍經開封府論叚處約將父知濟州段繼隆進
奉空名状召人承買要錢三千貫奏邢州張家假作外
甥事臣看詳李雍所告叚繼隆罪名不輕若不得實即
李雍無緣不坐誣告之罪此乃官私行遣之常蔡京無
緣不知今既以叚繼隆為無罪又却判放李雍自相違
背有同兒戯則其受情反覆不待勘劾而明今大理寺
乃敢公然用情恣京妄亂分析更不勘出情弊臣今訪
<pb:KR4d0082_WYG_038-17b>
聞得案内本寺容縱京等不依公盡理根勘事節謹具
畫一如後
　一李雍初下狀論叚處約等京為處約是尚書都省
　　主事有官合申省勾追即判申字既而又言處約
　　恐未是主事抺却申字判勾餘人勒叚處約分析
　　詣實申此一節顯是情弊叚處約若係主事即合
　　申勾若不係主事即合直勾豈有抹却申字便不
　　勾追之理顯見叚家關節未到京即依公申勾處
<pb:KR4d0082_WYG_038-18a>
　　約關節既到更免勾追
　一李雍論處約賣奏薦恩澤巳有錢數實狀及買賣
　　主名自合將下狀及被論人并一行證左送所司
　　根勘今但勾到證左信令虛妄供狀稱不是召人
　　承買手分王士安乞送所司京執不肯只以所供
　　虚妄狀詞為憑顯是情弊
　一京既不肯根勘詣實却更分外為處約巧作方便
　　㑹問進奏官奏了何人要符合處約分析臣未嘗
<pb:KR4d0082_WYG_038-18b>
　　見官司根勘罪人不令兩詞自相對辨却為罪人
　　外求證左便為了當
　一京既憑衆人虛詞執李雍元狀為誣告巳判一勘
　　字即是欲勘李雍誣告之罪後來又却抹却勘字
　　判一放字顯是心知李雍不是誣告不敢勘問今
　　大理寺却縱令京等妄稱李雍係自首故判放字
　　臣看詳李雍只是自首同情賣官之罪即不曾自
　　首誣告叚處約之罪何縁以自首判放信意虚妄
<pb:KR4d0082_WYG_038-19a>
　　如欺小兒大理寺官吏無緣不覺顯是用情庇蓋
右乞朝廷詳酌上件四事即京之受倖曲庇叚處約等
上書詐不實徒二年私罪及賣官三千餘貫未入巳贓
罪縱無情弊其昬繆不職巳當責降况有上件四事情
狀甚明兼有前來差役不當與蔡朦同罪積此姦弊合
行重責其大理寺官吏輙敢觀望權要用情故出蔡京
情罪亦乞重行責降如朝廷未以臣言為信乞送御史
臺重行根勘即見實情謹録奏聞伏候勑㫖
<pb:KR4d0082_WYG_038-19b>
　　乞誅竄吕惠卿狀(十九日/)
右臣聞漢武帝世御史大夫張湯挾持巧詐以迎合上
意變亂貨幣崇長犴獄使天下重足而立幾至於亂武
帝覺悟誅湯而後天下安唐德宗世宰相盧把妬賢嫉
能𢦤害善類力勸征伐助成暴歛使天下相率叛上至
於流播德宗覺悟逐杞而後社稷復存蓋小人天賦傾
邪安於不義性本陰賊尤喜害人若不死亡終必為患
臣伏見前參知政事吕惠卿懷張湯之辨詐兼盧杞之
<pb:KR4d0082_WYG_038-20a>
姦凶詭變多端敢行非度見利忘義黷貨無厭王安石
初任執政用之心腹安石山野之人強恨傲誕其於吏
事㝠無所知惠卿指擿教導以濟其惡青苗助役議出
其手韓琦始言青苗之害先帝知琦朴忠翻然感悟欲
退安石而行琦言當時執政皆聞德音安石惶遽自失
亦累表乞退天下欣然有息肩之望矣惠卿方為小官
自知失勢上章乞對力進邪説熒惑聖聽巧囘天意身
為館殿攝行内侍之職親徃傳宣以起安石肆其偽辨
<pb:KR4d0082_WYG_038-20b>
破難琦説仍為安石書刼持上下之䇿大率多用刑獄
以震動天下自是諍臣吞聲有識䘮氣而天下靡然矣
至於排擊忠良引用邪黨惠卿之力十居八九其後又
建手實簿法尺椽寸土撿括無遺雞豚狗彘抄劄殆遍
專用告訐推析毫毛鞭箠交下帋筆翔貴小民怨苦甚
於苗役又因保甲正長給散青苗結甲赴官不遺一户
上下騷動不安其生遂致河北人户流移雖上等富家
有驅領車牛懷挾金銀流入襄鄧者旋又興起大獄以
<pb:KR4d0082_WYG_038-21a>
恐脅士人如鄭俠王安國之徒僅保首領而去原其害
心本欲株連蔓引塗汙公卿不止如此獨頼先帝天姿
仁聖毎事裁抑故惠卿不得窮極其惡不然安常守道
之士無噍類矣既而惠卿自以贓罪被黜於是力陳邉
事以中上心其在延安始變軍制雜用蕃漢上與馮京
異論下與蔡延慶等力爭惟黨人徐禧助之遂行其説
違背物情壞亂邉政至今為患西戎無變妄奏警急擅
領大衆渉入虜境竟不見敵遷延而歸麋費資糧棄捐
<pb:KR4d0082_WYG_038-21b>
戈甲以巨萬計恣行欺罔坦若無人立石紀功使西戎
曉然知朝廷有吞滅靈夏之意自是戎人怨畔邉鄙騷
動河隴困竭海内疲勞永樂之敗大將徐禧本惠卿自
布衣中保薦擢任始終協議遂付邉政敗聲始聞震動
宸極循致不豫初實由此邉釁一生至今為梗及其移
領河東大發人牛耕葭蘆吳堡兩寨生地托以重兵方
敢布種投種而歸不敢復視及至秋成復以重兵防托
收刈所得率皆秕稗雨中收穫即時腐爛惠卿張皇其
<pb:KR4d0082_WYG_038-22a>
數牒轉運司交割妄言可罷饋運其實所費不貲而無
絲毫之利邉臣畏憚皆不敢言此則惠卿立朝事迹一
二雖復肆諸市朝不為過也若其私行嶮薄非人所為
雖閭閻下賤有不食其餘者安石之於惠卿有卵翼之
恩有父師之義方其求進則膠固為一更相汲引以欺
朝廷及其權位既均勢力相軋反眼相噬化為讎敵始
安石罷相以執政薦惠卿既以得位恐安石復用遂起
王安國李士寜之獄以捉其歸安石覺之被召即起迭
<pb:KR4d0082_WYG_038-22b>
相攻擊期致死地安石之黨言惠卿使華亭知縣張若
濟借豪民朱華等錢置買田産使舅鄭膺請奪民田使
僧文捷請奪天竺僧舍朝廷遣蹇周輔推鞫其事獄將
具而安石罷去故事不復究案在御史可覆視也惠卿
言安石相與為姦發其私書其一曰無使齊年知齊年
者馮京也京安石皆生於辛酉故謂之齊年先帝猶薄
其罪惠卿復發其一曰無使上知安石由是得罪夫惠
卿與安石出肺肝託妻子平居相結惟恐不深故雖欺
<pb:KR4d0082_WYG_038-23a>
君之言見於尺牘不復疑間惠卿方其無事巳一一收
録以備緩急之用一旦爭利遂相抉擿不遺餘力必致
之死此犬彘之所不為而惠卿為之曾不愧恥天下之
士見其在位側目畏之夫人君用人欲其忠信於巳必
取仁於父兄信於師友然後付之以事故放麑違命也
而推其仁則可以託國食子狥君也而推其忍則至於
弑君欒布惟不廢彭越之命故髙祖知其賢李勣惟不
利李宻之地故太宗許其義二人終事二主俱為名臣
<pb:KR4d0082_WYG_038-23b>
何者仁心所存無施不可雖公私有異而忠厚不殊至
於吕布事丁原則殺丁原事董卓則殺董卓劉牢之事
王恭則反王恭事司馬元顯則反元顯背逆人理世所
共疑故吕布見誅於曹公而牢之見殺於桓氏皆以其
平生反覆勢不可存夫曹桓古之姦雄駕御英豪何所
不有然推究利害終畏此人今朝廷選用忠信惟恐不
及而置惠卿於其間譬如薫蕕雜處梟鸞並棲不惟勢
不兩立兼亦惡者必勝况自去歳以來朝廷廢吳居厚
<pb:KR4d0082_WYG_038-24a>
吕嘉問蹇周輔宋用臣李憲王中正等或以牟利或以
黷兵一事害民皆不得逃譴今惠卿身兼衆惡自知罪
大而欲以閑地自免天下公議未肯赦之然近日言事
之官論奏姦邪至於鄧綰李定之徒微細畢舉而不及
惠卿者蓋其凶悍猜忍如蝮蠍萬一復用睚眦必報是
以言者未肯輕發臣愚惷寡慮以為備位言責與元惡
同時而畏避隱忍辜負朝廷是以不憚死亡獻此愚直
伏乞陛下斷自聖意略正典刑縱未以汙鈇鑕猶當追
<pb:KR4d0082_WYG_038-24b>
削官職投畀四裔以禦魑魅謹録奏聞伏候勑㫖
　貼黄吕惠卿用事於朝首尾十餘年操執威柄凶燄
　所及甚於安石引用邪黨布在朝右臣今陳其罪惡
　必陰有為之游説以破臣言者唯聖明照詧不使孤
　忠横為朋黨所害
　　再乞差官同黄廉體量茶法狀(二十一日/)
右臣近奏乞選差清強官與黄廉同體量蜀中茶法尋
䝉朝廷差杜紘前去既而詳定編勑所奏留杜紘紘既
<pb:KR4d0082_WYG_038-25a>
不行而蜀中茶法至今未見差人同黄㢘體量伏乞檢
臣前奏别選差一人所貴黄㢘不敢以課利增虧自作
身計盡具茶法利害聞奏謹録奏聞伏候勑㫖
　　再言役法劄子
臣聞世無不弊之法雖三代聖人之政不免有害故神
而明之存乎其人臣竊見朝廷近罷免役行差役小民
初免出錢鼔舞相慶士大夫因民之喜以為差役一行
可坐而無事矣臣之愚意以為免役之害雖去而差役
<pb:KR4d0082_WYG_038-25b>
之弊亦不可不知也是以推言其故而陛下察之國朝
因隋唐之舊州縣百役並差鄉户人致其力以供上使
歳月番休勞佚相代吏若循理不以非法加民則被役
之人本無大苦然役人既是税户家有田産誅求不得
吏少㢘慎凡有所須不免侵取故祖宗之世天下役人
除正役勞費之外上自衙前有公使厨宅庫之苦中至
散從官手力有打草供柴之勞下至耆長壯丁有歳時
饋遺之費習以成俗恬不為怪民被差役如遭冦虜神宗
<pb:KR4d0082_WYG_038-26a>
皇帝照知此害始議立免役之法前弊雖解而所取役
錢多收寛剰民間難得見錢日益貧瘁今朝廷既巳復
行差役除見議衙前差募未有成法外其餘耆户長弓
手散從等役一切定差貪官暴吏私竊以此相賀何者
市井之人應募充役家力既非富厚生長習見官司官
吏雖欲侵漁無所措手今耕稼之民性如麋鹿一入州
縣巳自懾怖而况家有田業求無不應自非廉吏誰不
動心妄意朝廷既行差役凡百侵擾當復如舊訪聞見
<pb:KR4d0082_WYG_038-26b>
今諸路此弊巳行臣恐稍經歳月舊俗滋長役人困苦
必有反思免役之便者其於聖政為損不細頃者朝廷
初革衆弊士懷異議多被遷逐睥睨新政幸其不成者
非一人也若此弊不除使民有怨言彼立異之人他日
必指以為事臣欲乞明降詔書丁寧戒勑監司長吏使
知朝廷愛惜鄉差役人與神宗朝愛惜雇募役人無異
應係自前約束官吏侵擾役人條貫使刑部録出具委
無漏落雕印頒下令一切如舊出牓州縣使民知之仍
<pb:KR4d0082_WYG_038-27a>
常加督察有犯不赦應監司所部有犯不能覺察致因
事發露者重其坐庻幾民被差役之利而無差役之害
然後天下䝉賜深矣取進止
　
　
　
　
　
<pb:KR4d0082_WYG_038-27b>
　
　
　
　
　
　
　
　欒城集巻三十八

<pb:KR4d0082_WYG_039-1a>
欽定四庫全書
　欒城集巻三十九
　　　　　　　　　　　　　宋　蘇轍　撰
　右司諌論時事一十五首
　　乞責降吕和卿狀(二十八日/)
右臣竊見唐命尚書郎常選用文行政事之臣以分總
庻務神宗皇帝始復唐室舊制其於用人最號重慎今
陛下臨御一新庻政朝多清流貪殘之人不當復寘省
<pb:KR4d0082_WYG_039-1b>
闥謹按金部員外郎吕和卿本惠卿之弟而章惇所薦
和卿始以奏補入仕賦性愚騃方其歴任未成考第而
惇稱其所至有聲當時士人無不竊笑其後與惠卿共
建手實簿法惠卿方任執政使和卿上言而惠卿力行
之其法以根括民産不遺毫髪為本以奬用憸險許令
告訐為要估計家財下至椽瓦抄劄畜産不遺雞豚天
下騷然如被兵火帋筆踴貴鞭笞恣行然其為術迂疎
卒不能得民腰領先帝知其不可遽寢不行近日蹇周
<pb:KR4d0082_WYG_039-2a>
輔以賣鹽得罪吳居厚以𣙜鐵䝉責吕嘉問以市易被
逐宋用臣以導洛逺徙至於蹇序辰郟亶之流一罣其
間皆不逃譴而和卿首為簿法害民之多過於鹽鐵等
事獨安然不問竊據郎曹質之公議實失邦憲兼和卿
頃任考功日其兄温卿任秦鳯提刑明知添支米麥不
許割移他處和卿私利西邉軍食價髙割就温卿本任
作弟姪名字請領虧損邉計以益其私蓋其兄弟貪冐
無恥從來如此雖事在赦前而竊據清要公議不允伏
<pb:KR4d0082_WYG_039-2b>
乞朝廷重行黜責使清濁稍分以警在位謹録奏聞伏
候勑㫖
　　乞兄子邁罷德興尉狀(六月三日/)
右臣五月十九日奏論資政殿大學士吕惠卿姦嶮蠧
國殘虐害民乞行竄殛二十九日奏論金部員外郎吕
和卿貪猥不才塵玷省闥乞行降黜緣知饒州吕温卿
係惠卿親弟而和卿親兄臣有兄子邁見任饒州德興
縣尉竊慮温卿挾恨别有捃拾勘㑹邁今任將及兩考
<pb:KR4d0082_WYG_039-3a>
欲乞朝廷體察特許令候兩考滿日放罷赴吏部别受
差遣謹録奏聞伏候勑㫖
　　再乞罪吕惠卿狀(八日/)
右臣聞以堯為君而舜為之繼四凶之惡不得而容以
武王為父而成王為子管蔡之罪不得而赦何者凶德
貫盈邪黨蕃熾用之足以營惑當世存之足以遺患將
來是以聖人下為百姓逺慮後為子孫深憂逐而去之
靡有疑志今皇帝陛下富於春秋諒陰不言太皇太后
<pb:KR4d0082_WYG_039-3b>
陛下委任羣臣政出房闥而存養元惡隱忍不誅人知
後患懼者甚衆臣近曾奏論吕惠卿賦性凶邪罪惡山
積自熈寜以來所為青苗助役市易保甲簿法皆出於
惠卿之手至於輕用甲兵興造大獄凡害民蠧國之事
皆惠卿發其端故近歳姦邪惠卿稱首臣於前奏論之
稍悉然至今多日未見施行竊惟朝廷近日掃除羣慝
如吳居厚蹇周輔吕嘉問宋用臣等皆以一事誤朝即
加流竄今惠卿兼有衆惡自知罪大託疾求閑而朝廷
<pb:KR4d0082_WYG_039-4a>
因亦不問臣恐國之政刑從此大廢今中外士大夫見
惠卿獨得不誅皆謂言事之官有畏强凌弱之心執政
大臣有吐剛茹柔之意朝廷用法不平掇拾蜂螘脱遺
鯨鯢貽患後人取笑千古因此群惡小醜巳得罪者亦
皆不伏伏惟二聖臨御至公如天地至明如日月其於
用法不應如此臣愚竊料聖意必謂方今弊事略除群
枉消退惠卿既領宫觀不足復誅故稍加闊略以安反
側臣退復思慮終謂不然惠卿姦人之雄用意不淺無
<pb:KR4d0082_WYG_039-4b>
病而去有伺隙之心使之一旦復攝尺寸之柄必致天
下之患若不以時放棄深折姦謀臣恐朝廷未得安枕
而卧也伏乞檢臣前奏付外施行竢元惡巳除然後洗
滌瑕玼以安中外不為晩也臣不勝憂國愛君之切不
顧死亡以犯凶人陛下裁幸謹録奏聞伏候勑㫖
　　論青苗狀(十四日/)
右臣伏以青苗之害民朝廷之所悉也罷而不盡廢而
復講使天下之人疑朝廷眷眷於求利此臣之所深惜
<pb:KR4d0082_WYG_039-5a>
也向者朝廷申明青苗之法使請者必以情願而官無
定額議者以為善矣然以臣觀之無知之民急於得錢
而忘後患則雖情願之法有不能止也侵漁之吏利在
給納而惡無事則雖無定額有不能禁也故自今年春
諸縣所散青苗處處不同凡縣令曉事吏民畏伏者例
不復散其闇於情為吏民所制者所散如舊葢立法不
善故使吏得依法為姦監司雖知其不便欲禁而不可
得天下既巳病之矣今朝廷復修夏料納錢减半出息
<pb:KR4d0082_WYG_039-5b>
之法此雖號减息而使天下曉然知今日朝廷意仍在
利雖有良縣令臣恐其不能復如前日自必於不散矣
且自熈寜以來吏行青苗皆請重禄而行重法受賕百
錢法至刺配然毎至給納之際猶通行問遺不能盡禁
今吏禄巳除重法亦罷而青苗給納不止臣恐民間所
請錢物得至其家者無幾矣伏乞追寢近降青苗指揮
别下詔㫖天下青苗自今後不復支散不勝幸甚謹録
奏聞伏候勑㫖
<pb:KR4d0082_WYG_039-6a>
　　三論差役事狀(十七日/)
右臣五月二十六日上殿劄子乞明降詔書戒勑監司
長吏使知朝廷愛惜鄉差役人與神宗朝愛惜雇募役
人無異應係自前約束官吏侵擾役人條貫使刑部録
出具委無漏落雕印頒下令一切如舊出牓州縣使民
知之仍常加督察有犯不赦應監司所部有犯不能覺
察致因事發露者重其坐至今多日未䝉施行伏念臣
前作此奏為聞近日諸縣曹吏有因差役致富小民被
<pb:KR4d0082_WYG_039-6b>
差充役初參上下費錢有至一二十千者州縣官吏亦
有以舊雇役人慣熟多方陵虐所差之人必令出錢作
情願雇募又有以新差役人拙野退換别差必得慣熟
如意而後止者天下官吏不能皆良如此等事所在不
一雖非目見可以意料民被其害如遭湯火竊意此奏
朝上聖心惻怛不待終日而行不意遷延至今不以為
急臣愚竊恐朝廷始復差役議者妄謂差法一行更無
患害聞臣此奏未免不信臣謂改雇為差實得當今救
<pb:KR4d0082_WYG_039-7a>
弊之要然使聞害不除見善不徙則差役害人未必减
於免役伏乞聖慈檢臣前奏早降詔書具言所聞差役
官吏情弊仍備録前後禁約曉諭中外使知朝廷深意
則天下幸甚謹録奏聞伏候勑㫖
　貼黄臣訪聞近日頗有上書言差役不便䝉降付看
　詳役法所者臣推原其意皆由州縣施行差法别有
　搔擾以致人言若不早為禁約深為不便伏乞指揮
　於役法所檢取民間前後言差役不便文字略賜省
<pb:KR4d0082_WYG_039-7b>
　覽即見詣實
　　論吕惠卿第三狀(二十日東/西省同上)
右臣等伏見近降朝㫖以臣僚上言吕惠卿罪惡責授
惠卿中散大夫守光禄卿分司南京竊以執鯨鯢於漏
網稍正邦刑蓄虎豹於近郊終貽後患謹按惠卿在熈
寜中恣為不義創立弊法上以詿誤朝廷下以賊害海
内詐窮力詘黜居藩郡猶復妄晞功賞輕用甲兵結怨
西戎貽憂先帝罪狀顯白巳不容誅至於私行嶮詖人
<pb:KR4d0082_WYG_039-8a>
所不為始與安石結刎頸之義終與王氏為尋戈之讐
忠信蔑然詭變難測今雖自知罪大不容於世然猶詐
稱疾病潜伺間隙譬如蝮虵猛獸雖蹔爾弭伏而凶性
終在遇便即發若不深為圈檻投畀無人之境臣等恐
其防閑稍緩竊出害人不然臣等豈不知降四官落一
職為分司官在於常人不為輕典乎葢以堯之四凶魯
之少正卯既非常人不當復用常法治也况復皇帝陛
下即位之初明於赦書戒勑邉吏不得侵撓外界務要
<pb:KR4d0082_WYG_039-8b>
靜守疆場是時惠卿任河東帥被遇先帝恩德最深自
聞遺制略無哀慼日夜㸃集兵馬為入界討蕩之計及
其遷延未發恐為虜所覺知遂令兵馬司借赦書不得
侵擾之文曉諭將佐以欵賊計仍於四月十五日具奏
上件事由於二十一日出界夫登極赦書國之大信所
以綏靖中國懷來四夷人臣奉行敢有輕議今惠卿公
然違戾出師伐國而又借用其文設詐欺敵侮玩朝廷
殊無忌憚推其心則出於無君論其罪則入於大不敬
<pb:KR4d0082_WYG_039-9a>
積其前後所犯皆在不赦朝廷縱欲貸而不誅只乞檢
臣等前奏投之四裔以禦魑魅臣等與惠卿初無讐怨
但以為國去凶義不可巳惟陛下特賜裁斷謹録奏聞
伏候勑㫖
