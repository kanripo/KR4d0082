# -*- mode: mandoku-view -*-
#+TITLE: 欒城集
#+DATE: 2015-09-23 10:20:47
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 43


　　再論舉臺官劄子
右臣等近准尚書省劄子勘會御史中丞蘓轍侍御史
<pb:KR4d0082_WYG_043-21a>
孫升同舉到監察御史貳員内壹員不曽實歴通判不
應條壹員與執政官礙親七月八日三省同奉聖㫖令
蘇轍孫升同别舉官二員聞奏者檢會元祐三年六月
九日尚書省劄子三省同奉聖㫖左右司諫左右正言
殿中侍御史監察御史並用升朝官通判資序實歴一
年以上人舉官准此臣等竊見後來所用諫官如吳安
詩劉唐老司馬康三人並非實歴通判之人縁上件所
降朝㫖係諫官御史並用實歴通判一年即無分别今
<pb:KR4d0082_WYG_043-21b>
來人才難得之際若臺官獨拘苛法必至闕官况自立
法以來前後本臺及兩制官並不曽舉到實歴通判可
用一人以塞明詔足見此法難以久行伏乞特依近用
諫官體例於臣等前來所舉人中選擇除用免致言事
之官久闕不補於體不便謹録奏聞伏候勑㫖
　　三論熈河邊事劄子
臣近論奏范育以措置邊事乖方召還為户部侍郎賞
罰倒置乞行責降仍乞罷种誼种朴本路差遣更擇熙
<pb:KR4d0082_WYG_043-22a>
河帥臣使之懷柔異類謹修邊備雖䝉聖㫖罷育户部
而使還領熙河其於邊事一皆如故臣方以為憂旋聞
質孤勝如二寨近日已為夏人出兵平蕩臣本儒生不
習軍旅妄以人情揆度以為熙河創於見非守把之地
修築城寨理既不直必生邊患言未絶口而夏國之兵
既巳破城而歸矣臣謹案三寨雖昔嘗興置至元豐五
年並已廢罷與囉兀永樂等城無異今欲復行修築生
事致寇理在不疑而熙河諸將意欲侵奪良田收耕穫
<pb:KR4d0082_WYG_043-22b>
之利以守蘭州而不顧夏國爭占之害計其所得不補
所亡不待臣言事已可驗然臣竊謂夏國所遣坤成使
臣適至京師而國中遂敢舉兵攻城畧無所忌者意謂
築城之役曲在熙河雖朝廷之重亦必不敢無名苛留
其使故也邊計一失遂為仇敵所侮可勝歎哉如臣愚
見謂宜速擇良帥俾往綏靖一路至如聚粮添屯之類
亦必隨事應副以備不虞今育與誼朴猶在本路觀其
輕敵無謀貪功晞賞必更妄起事端以葢前失關陜之
<pb:KR4d0082_WYG_043-23a>
憂未可知也况育等欲納趙醇忠謀已宣露為阿里骨
所怨二難交至可無慮乎昔李徳裕議討劉楨同列有
異議者徳裕請曰有如不利臣請以死塞責今中外皆
謂守信固盟中國之利若大臣有欲專任育等不顧邊
患者臣願陛下以徳裕之請要之若能如此即用其計
事定之日按行賞罰則朝廷綱紀庶幾尚在取進止
　貼黄臣竊見朝廷久不明辨是非必行賞罰故羣臣
　輕易造事去年議囘黄河所費兵夫物料不可勝計
<pb:KR4d0082_WYG_043-23b>
　功卒不成而議者仍舊在職略無責問臣下習見朝
　廷刑政如此故敢輕造邊釁臣乞陛下以河事為戒
　與大臣熟議必令任責不辭然後舉事
　　三論分别邪正劄子
臣聞聖人之徳莫如至誠至誠之功存於不息有能推
至誠之心而加以不息之久則天地可動金石可移况
於斯人誰則不服臣伏見太皇太后陛下皇帝陛下隨
時弛張改革弊事因民所惡屏去小人天下本無異心
<pb:KR4d0082_WYG_043-24a>
羣黨自作浮議近者徳音一發衆心渙然正直有依人
知所嚮惟二聖勿移此意則天下誰敢不然衞多君子
而亂不生漢用汲黯而叛者寢茍存至誠不息之志自
是太平可久之功此實社稷之福天下之幸也然臣以
謂昔所柄任其徒實蕃布列中外豈免窺伺若朝廷施
設必當則此輩覬望自消昔田蚡為相所為貪鄙則竇
嬰灌夫睥睨宫禁僥倖有功諸葛亮治蜀行法廉平則
廖立李嚴雖流徙邊郡終身無怨此則保國寧人之要
<pb:KR4d0082_WYG_043-24b>
術自古聖賢之所共由者也臣竊見方今天下雖未大
治而祖宗綱紀具在州郡民物粗安若朝廷大臣正巳
平心無生事邀功之意因弊修法為安民靖國之術則
人心自定雖有異黨誰不歸心向者異同反覆之憂葢
亦不足慮矣但患朝廷舉事類不審詳曩者黄河北流
正得水性而水官穿鑿欲導之使東移下就髙汩五行
之理及陛下再遣官吏按視知不可為猶或固執不從
經今累歲囘河雖罷减水尚存遂使河朔生靈財力俱
<pb:KR4d0082_WYG_043-25a>
困今者西夏青唐外皆臣順朝廷招徠之厚惟恐失之
而熙河將吏創築二堡以侵其膏腴議納醇忠以奪其
節鉞功未可覬爭巳先形朝廷雖知其非終不明白處
置若遂養成邊隙關狹豈復安居如此二事則臣所謂
宜正巳平心無生事邀功之意者也昔嘉祐以前鄉差
衙前民間常有破産之患熙寧以後出賣坊塲以雇衙
前民間不復知有衙前之苦及元祐之初務於復舊一
例復差官收坊塲之錢民出衙前之費四方驚顧衆議
<pb:KR4d0082_WYG_043-25b>
沸騰尋知不可旋又復雇雇法有所未盡但當隨事修完
而去年之秋復行差法雖存雇法先許得差州縣官吏
利在起動人户以差役為便差法一行即時差足雇法
雖在誰復肯行臣頃奉使契丹道出河北官吏皆為臣
言豈朝廷欲將賣坊塲錢别作支費耶不然何故惜此
錢而不用殫民力以供官此聲四馳為損非細又熙寧
雇役之法三等人户並出役錢上户以家産髙强出錢
無藝下户昔不充役亦遣出錢故此二等人户不免咨
<pb:KR4d0082_WYG_043-26a>
怨至於中等昔既巳自差役今又出錢不多雇法之行
最為其便及元祐罷行雇法上下二等欣躍可知惟是
中等則反為害臣請且借畿内為比則其餘可知矣畿
縣中等之家大率歲出役錢三貫若經十年為錢三十
貫而巳今差役既行諸縣手力最為輕役農民仕官日
使百錢最為輕費然一歲之用已為三十六貫二年役
滿為費七十餘貫罷役而歸寛鄉得閑三年狹鄉不及
一歲以此較之則差役五年之費倍於雇役十年所供
<pb:KR4d0082_WYG_043-26b>
賦役所出多在中等如此安得民間不以今法為害而
熙寧為利乎然朝廷之法官户等六色役錢只得支雇
役人不及三年處州役而不及縣役寛剰役錢只得通
融隣路隣州而不得通融隣縣人户願出錢雇人充役
者只得自雇而官不為雇如此之類條目不便者非一
故天下皆思雇役而厭差役今五年矣如此二事則臣
所謂宜因弊修法為安民靖國之術者也臣以聞見淺
狹不能盡知當今得失然四事不去如臣等輩猶知其
<pb:KR4d0082_WYG_043-27a>
非而况於心懷異同志在反復幸國之失有以藉口者
乎臣恐如此四事彼巳黙識於心多造謗議待時而發
以揺撼衆聽矣伏乞宣喻執政事有失當改之勿疑法
或未完修之無倦茍民心既得則異議自消陛下端拱
以享承平大臣逡巡以安富貴海内䝉福上下所同所
有衙前差役二事臣方根究詳悉續具聞奏臣不勝區
區冒昧聖聴伏竢誅譴取進止
　
<pb:KR4d0082_WYG_043-27b>
　
　
　
　
　
　
　
　欒城集巻四十三

<pb:KR4d0082_WYG_044-1a>
欽定四庫全書
　欒城集巻四十四
　　　　　　　　　　　　　宋　蘇轍　撰
　御史中丞論時事十首
　　四論熙河邊事劄子
臣論范育种誼等不可留在熙河章三上矣而朝廷不
從臣亦言之不已不審陛下亦嘗察其故否臣初論育
措置邊事失當不合遷户部侍郎朝廷既追寢成命臣
<pb:KR4d0082_WYG_044-1b>
亦粗可以塞言責矣育知熙州誼知蘭州皆非今日之
命臣雖不言於臣執事非有害也而臣再三干凟聖聴
誠有説也方今太皇太后陛下聴政於帷幄之中皇帝
陛下育徳於恭黙之後欲以仁覆天下則有餘欲以武
服四夷則不足利在安靖不利作為而大臣欲聴育等
狂謀以興邊事使夏人由此失和兵難不解當此之時
欲相率持羽檄决計於簾前此臣所以寒心者一也元
祐以來朝廷懷柔夏人如恐不及地界之議將成而絶
<pb:KR4d0082_WYG_044-2a>
者屢矣頃者朝命許以二十里為界彼既忻然聴從而
熙河幸其聴從之間於四十里之外修築巳廢舊寨奪
其必爭膏腴之地版築未移戎馬即至而二城不守矣
今若不問枉直所在興忿恚之師為必取之計則關陜
兵禍漸不可知若自知不直雖不復爭而留育等守之
一則夏國懷疑終不信向二則育等狷憤恥功不遂妄
造事端以葢前失患終不弭况復育等既結阿里骨之
怨二隙交構勢尤可虞此臣所以寒心者二也非此二
<pb:KR4d0082_WYG_044-2b>
事憂患迫切育等瑣瑣臣肯屢以為言哉然臣所言於
育等三人亦止是各移降差遣及育作待制差緩數年
而已於其私計無多損也臣愚以謂方論國事宜且先
公後私以全大計不勝區區孤忠憂國再三干凟天聴
甘竢斧鉞取進止
　　論吏額不便二事劄子
臣頃於門下中書後省詳定吏額文字已具進呈後來
都省吏額房别加改定施行其間二事最為不便人情
<pb:KR4d0082_WYG_044-3a>
不悦是致六曹寺監吏人前後經御史臺論訴者不一
本臺亦曽為申請終未見果决行下臣既昔手綜其事
今又目覩所訴理難黙巳謹具條列如後
　一自官制以來六曹寺監吏額累經増添人溢於事
　　實為深弊臣既詳定既依先降指揮取逐司已行
　　兩月生事分定七等因其分釐以立人數然是時
　　逐司之吏僅三千人皆懼見沙汰不肯供具臣遂
　　稟白三省執政言事干衆人既懷疑懼文字必難
<pb:KR4d0082_WYG_044-3b>
　　取索雖或以朝廷威勢逼令盡供及至裁損必致
　　紛競於體不便不若且據事實立成定額竢將來
　　吏人年滿轉出或死亡事故更不補填及額而止
　　如此施行不過十年自當消盡雖稍似稽緩然見
　　在吏人知非身患必自安心極為穩便當時執政
　　率皆許諾遂於元祐二年十一月内具狀申尚書
　　省其畧曰今來㕘定吏額本欲稱事立額量力制
　　禄唯務人人效實事務相稱即非茍要裁損人額
<pb:KR4d0082_WYG_044-4a>
　　及减廩禄縱人額實有可損亦俟他日見闕不補
　　即非便於法行之日徑有减罷若非朝廷特降指
　　揮曉諭本意終恐人情不以為信致供報不實虚
　　陷罪名尋准當月九日尚書省劄子奉聖㫖依所
　　申臣等遂備坐出榜曉示逐司自此數月之間文
　　字齊足方得裁損成書却被吏額房違廢上件聖
　　㫖指揮將所减人數便行裁撥失此信令人情洶
　　洶又縁此任永壽等得騁其私意近下人吏惡為
<pb:KR4d0082_WYG_044-4b>
　　上名所壓者即為撥上名於他司(侍郎左選為下/名樂毅在吏額)
　　(房故為撥上名孔仲卿/等於考功之類是也)閑慢司分欲遷入要局者
　　即自寺監撥入省曹(於大理寺撥任永夀親情信/中立等十人入考功之類是)
　　(也/)任情紛亂弊倖百出由此舊人多被排斥以至
　　失所凡所訴説前狀巳具開陳下則衆口怨謗感
　　傷和氣上則朝廷失此大信今後雖有號令誰復
　　聴從臣今欲乞只依前件聖㫖將所損人額直候
　　他日見闕不補見在人數且依舊安存况尚書左
<pb:KR4d0082_WYG_044-5a>
　　選撥到兵部手分近巳准都省指揮發遣歸元來
　　去處伏乞檢會此例一體施行
　一六曹寺監吏人多係官制以前諸司名額其請受
　　多少及遷轉出職遲速髙下各各不同及官制後
　　來分𨽻逐司一司之中兼有舊日諸司之吏臣詳
　　定之日與衆官商量以謂若將舊日諸司之吏納
　　入今日逐司名額則其請受遷轉出職參差不齊
　　理難均一葢將逐司數種體例併為一法其勢非
<pb:KR4d0082_WYG_044-5b>
　　薄即厚非下即髙若不虧官必至虧私虧官則黙
　　而不言虧私則不免爭訴俱為不便况今舊司吏
　　人並權新額請受許從多給遷補出職皆依舊司
　　並有見行條貫若且依此法可以不勞而定及吏
　　額房創意改更務欲一例從新以顯勞效遂除見
　　理舊司遷轉巳補最上一等名目見理年選更無
　　遷轉職名之人即聴依舊條出職若就遷試補填
　　闕者令候降到新法施行所有依舊司遷補出職
<pb:KR4d0082_WYG_044-6a>
　　指揮更不行用切縁舊諸司吏人根源各别立法
　　不同不可槩以一法新法雖工止於一法而巳以
　　待新法吏人則可以待舊法吏人則不幸者必衆
　　求其無訟不可得矣見今刑部田舜賢等經臺理
　　訴勢必難抑欲乞止依後省所用舊條庶㡬便可
　　止絶
右臣聞孔子論為政之本欲去兵去食而存信曰自古
皆有死民無信不立今初議吏額羣吏疑懼陛下與二
<pb:KR4d0082_WYG_044-6b>
三大臣既令臣等明出牓示告以將來雖有所損直候
見闕不補聖㫖明白人謂信然競出所掌文案輸之有
司臣等賴之以立條例曽未逾歲書入他司凡有所損
即行裁撥棄置大信畧無顧惜此正先聖之所禁也兼
前件二事如後省所定皆人情所便極為易行如吏額
房所定皆人情所不便極為難守今棄易即難以昭詞
訴又政事之大失也伏乞聖慈速命有司改從其易以
安羣吏之志取進止
<pb:KR4d0082_WYG_044-7a>
　　乞差官權户部劄子
臣伏以户部財賦出入之地天下之劇曹而民之司命
也一日不治百日將亂今權尚書梁燾方辭免不出而
兩侍郎皆新除未到獨一韓宗道以刑部兼權則是平
日四人職事併在一人况刑部事繁宗道之入户部止
及半日而巳本部官吏自來日出視事幾至日沒而罷
今既無所統領郎官多相隨早出及議論不一凡事無
所取決以致文移壅滯囚禁稽留臣愚以謂方正官未
<pb:KR4d0082_WYG_044-7b>
到之間當更差一二人時暫權攝今學士給舍共有六
人職事稀簡宜擇詳熟吏事者俾權其職庶㡬財賦重
事不至曠廢取進止
　　三論舉臺官劄子
臣近准勑與孫升同舉監察御史二人尋准尚書省劄
子以一員不曽實歴通判令别舉官聞奏臣檢會元祐
三年六月八日聖㫖左右司諫左右正言殿中侍御史
監察御史並用升朝官通判資叙實歴一年以上人舉
<pb:KR4d0082_WYG_044-8a>
官凖此臣竊觀上條本為朝廷除授而設後來朝廷升
除諌官如呉安詩劉唐老司馬康三人皆未曽實歴遂
再奏乞比附施行尋又䝉尚書省劄子令依條别舉臣
退復思念豈以除諌官皆出聖意故得不依條法舉臺
官出於有司故不得援例耶竊惟前件三人惟司馬康
故相光之子光被眷任最深康亦素有清譽或為二聖
所知至於吳安詩劉唐老此二人者何縁得被聖眷若
非大臣進擬或密有薦導陛下何縁知之竊謂本臺所
<pb:KR4d0082_WYG_044-8b>
舉亦合依例施行况朝廷前後所用百官亦多不應格
豈固違法葢不得巳也若獨於臺官固執近法中外必
以為疑伏乞檢會前奏早賜施行取進止
　　論堂除太寛劄子
臣頃權吏部尚書竊見京朝官以上皆使一年以上闕
大小使臣及選人皆使二年以上闕雖闕少員多事不
得巳而待闕之人巳不免咨怨近者復見堂除人亦有
待闕及一年以上者人情驚駭昔所未見葢祖宗朝堂
<pb:KR4d0082_WYG_044-9a>
除舊例皆見闕然後差除因事然後超擢所除既有限
量故用闕不至久逺近歲監司以上員數至多而猥更
擢人以至衍溢所擢未必勝舊徒使監司闕額不足以
應副來者而巳至於知州以下舊人未减新人日增葢
由干謁成風除授無法雖稱以才擢用其實未免縁故
至於待闕久近所任閑劇衆口譏評皆為之説只如開
封司録舊用歴知州人頃自郭晙之後未及三年而迭
用陳該張淳陳元直三人率皆資望輕淺政績未聞巳
<pb:KR4d0082_WYG_044-9b>
見新故相代輕用堂除於此可見及諸寺丞例亦如此
臣欲乞今後謹守祖宗故事凡堂除皆竢有闕方差且
將見今堂除人輪環充補其新擢用者皆湏功譽顯著
然後得差葢用人之法要須員闕相當未聞無闕添人
謂之擢才濟用者也如此數歲若見闕稍多然後量闕
選才理無不可庶使堂除官吏不復待闕與四選稍異
亦旌勸之義也取進止
　　論前後處置夏國乖方劄子
<pb:KR4d0082_WYG_044-10a>
臣前後四次論熙河處置邊事乖方乞移范育种誼差
遣至今未䝉施行然臣前所論止言見今措置之非未
及巳往根本之失若黙而不言竊恐聖明尚有未矚再
三煩凟罪合萬死臣竊觀朝廷前後指揮方夏人猖狂
寇鈔未巳則務行姑息恐失其心及夏人恭順朝貢以
時則多方徼求茍欲自利以此凡所與奪多失其宜何
者元祐三年朝廷遣使往賜策命而夏人公然桀傲不
遣謝使再遣兵馬蹂踐涇原朝廷方務遵養不復誅討
<pb:KR4d0082_WYG_044-10b>
於四年始復遣使奏乞以所賜四寨易寨門蘭州朝廷
雖不聴其所乞然即為改易前詔不候分畫地界先以
歲賜予之仍令穆衍以三省宻院意㫖開喻來使及言
所納永樂陷沒人口既經隔歲月或與元數不同並許
㨿數交割及所立界至雖有自來逺近體例或山斜不
等不許邊臣固執爭占凡此三事皆夏人奏請之所不
及而朝廷迎以與之者也及鄜延路乞依夏人所請用
綏州舊例以二十里為界十里之間量築堡舖十里之
<pb:KR4d0082_WYG_044-11a>
外並為荒閑近黄河者仍以河為界朝廷一一聴之臣
竊見先朝分畫綏州之日界至逺近責令帥臣相度保
明往反審實乃從其説今所畫界首起鄜延經涉環慶
涇原熙河四路朝廷更不委逐路審覆即以延安一路
所見便利指喻夏人號令一布無由復反至今夏人執
以為據此則臣所謂朝廷方夏人猖狂寇鈔未巳則務
行姑息恐失其心者也至於熙蘭所請欲以蘭州黄河
之北二十里為界臣竊謂過河守把勢巳艱難侵占蕃
<pb:KR4d0082_WYG_044-11b>
地理尤不可仰料朝㫖必不敢依唯所言定西通西通
渭等城外弓箭手耕種地逺者七八十里近者三四十
里不可以二十里為界邊臣雖為此説然議者或謂蘭
州每遣弓箭手耕種此地輒為夏人所殺若言巳有耕
者則弓箭手必有名籍所得租課歲入幾何二説相違
理難遥度要須以此先與夏人商議各從逐路之便不
可以二十里一概許之朝廷既失先事籌量及號令巳
行乃欲追悔先後皆失遂生厲階而熙河帥臣與其將
<pb:KR4d0082_WYG_044-12a>
佐乃敢不候朝㫖於元請之外脩勝如質孤二寨二寨
既於元豐五年廢罷具載九域圖志見今無使臣兵馬
住坐而妄謂夏人舊係守把朝廷從而助之以九域圖
志為差訛以吏部見差管句二寨弓箭手道路巡檢使
臣為守把臣謂茍以此誑惑中朝士人可耳若欲以此
塞夏人之口而伏其心恐未可也此則臣所謂朝廷方
夏人恭順朝貢以時則多方徼求茍欲自利者也然臣
竊妄料朝廷之意勝如質孤二寨必難議再脩定西通
<pb:KR4d0082_WYG_044-12b>
西通渭三寨二十里以上界至亦無以取必於夏國葢
朝廷歲賜大利既於無事之時空以與人及此緩急無
以為重所謂差之毫釐謬以千里者也然則地界之事
要必相持不決遇有朝貢使介復來秋冬之交賊馬肥
健時出冦畧受侮夷狄何時已耶如臣愚見欲乞檢會
前奏移降育誼置之他路别擇名將謹守大信且脩邊
備本路疆界之議實非見今守把者可推以與之以信
前約其他則令推公心具長久計條列聞奏然後朝廷
<pb:KR4d0082_WYG_044-13a>
擇而行之則熙河尚可得而安也今臣觀朝廷初無定
議方熙河邊釁之作也急召帥臣寘之户部及臣言賞
罰失當則急復遣育還帥熙河至如种朴本與育誼共
造邊隙今乃移朴涇原獨留育誼若以召育為是則今
遣之為非矣若以移朴為當則獨留育誼為失矣政令
如此終安適從徒遣孫路穆衍之流往彼相度朝廷大
計豈可取決衍等之口萬一敗事雖戮衍等何補於國
臣前上言唐李徳裕議討劉稹同列有異議者徳裕請
<pb:KR4d0082_WYG_044-13b>
曰有如不利臣請以死塞責今中外皆謂守信固盟中
國之利若大臣有欲專任育等不顧邊患者臣願陛下
以徳裕之請要之若能如此即用其計事定之後案行
賞罰今臣言已竭勢不能囘不審陛下甞以臣前説要
之否邊事至重安危未可知唯陛下留神而已臣以孤
忠誤䝉拔擢不敢不盡所懷以孤任使然觸犯者衆死
有餘責取進止
