# -*- mode: mandoku-view -*-
#+TITLE: 欒城集
#+DATE: 2015-09-23 10:20:46
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 31


三十一
　　　　　　　　　　　　　宋　蘓轍　撰
　西掖告詞五十一首
　　太皇太后三代
　　　曽祖瓊魏王
勑朕祗事東朝朝夕咨焉以從政乃者躬見上帝升侑
神考克以𦕈躬率行盛禮思所以仰報於慈訓謂莫如
<pb:KR4d0082_WYG_031-1b>
追寵其先人太皇太后曽祖某蚤事章聖蔚為名臣智
勇冠時忠勤沒世决策澶淵之役卒致匈奴之和勲列
鼎彛慶鍾任姒賦政帷幄澤被海隅家傳異姓之王誓
堅帶礪恩加千里之國昭示子孫其尚有知服此休命
可
　　　曽祖母李氏燕國
勑朕嗣守鴻圖初見上帝推衍天澤丕冐海涯矧惟文
母之家尊為外戚之冠恩自近始寵無與倫太皇太后
<pb:KR4d0082_WYG_031-2a>
曽祖母某氏蘋藻之儀敬而不瀆珩璜之節動必以時
作嬪大家肇錫餘慶宜新湯沐之奉以追窀穸之榮音
徽永存尚克嘉此可
　　　曽祖母李氏韓國
勑和熹之慶兆自高宻外奮武功中篤淳行閨門之風
比隆儒者維我聖母鍾慶烈武積累之厚追配古人宜
其室家並受光寵太皇太后曽祖母某氏夙被女訓有
鵲巢之風能使君子成羔羊之行德配圖史福流子孫肆
<pb:KR4d0082_WYG_031-2b>
予熈事之成宜錫大邦之寵服我新命賁爾舊阡可
　　　祖繼隆楚王
勑朕惟祖宗功臣能父子相繼勲業不墜者惟曹氏高
氏克顯於世而皆篤生聖女輔成二宗之内治今予神
母實親庶政均覆内外是用寵其先人以慰慈心太皇
太后祖某武力自奮家聲益茂出擁旄節入董環衛與
漢辛氏武賢慶忌唐李氏西平大涼較長絜大罔有慙
徳兹予大享于合宫思與懿戚共享其福大邦名城爾
<pb:KR4d0082_WYG_031-3a>
實宜之肇封荆楚以福爾後可
　　　祖母康氏魯國
勑古之命婦貴從其夫維克有後則以其子矧予天下
之母内極三世之尊可無追崇助我孝治太皇太后祖
母某氏育徳名族作嬪大邦象服之盛配徳於山河彤
管之嚴比潔於圭璧比列荆河之壤追賚九泉徙封少
昊之墟益彰異數追逺之厚予何吝焉可
　　　祖母郭氏豫國
<pb:KR4d0082_WYG_031-3b>
勑朕於舊勲之家無所不厚矧維坤徳之重恩何以加
内殫孝敬之深心庶㡬慈仁之一喜比縁大賚思極追
榮太皇太后祖母某氏保傅不勤宗族稱善姑章安其
能養子孫法之不忘兹用推恵澤於總章易隆名於大
國漏泉之慶尚克享之可
　　　祖母全氏秦國
勑朕篤於奉天禮極嚴父思其志意莫如念母之深寵
其祖先尚有追封之典太皇太后祖母某氏婦徳成於
<pb:KR4d0082_WYG_031-4a>
早嵗母儀著於當年宜其室家施及宗黨鳲鳩懐均一
之性翬翟見委蛇之容沒而不忘易舊封於西土傳之
罔極告新命於宗祧可
　　　父遵甫唐王
勑髙宻之仁其報在訓汾陽之功其報在曖維其子孫
不能専有其福實生聖女以母天下漢唐之盛曠無與
倫太皇太后父遵甫魏王之孫而楚王之子也生而富
貴動由禮義才甚髙而不試徳雖隠而自彰命之不融
<pb:KR4d0082_WYG_031-4b>
中道而殞祚我神母實代天工厚徳載於三朝貴名髙
於十亂仁民愛物每以生靈而為心克已復禮深惡外
家之太盛臨御期嵗遂安四方和熹才有餘而徳不充
懿安福至厚而功不著欲報之徳不知所從兹予祀帝
於總章大霈龎恩於海㝢追崇之典所不敢忘改封堯
都增寵家廟可
　　　母曹氏吳國
勑朕以四海之富為二宫之養猶朝夕歉然以為未足
<pb:KR4d0082_WYG_031-5a>
推予此心以知聖母追逺之念罔有窮已謂將成就其
美莫如褒顯其先太皇太后母某氏生於功臣之家綽
有女士之徳恭儉㢘退孝友慈祥實生太任作合英祖
方其造舟以迎于渭教成而結其褵母育四方二紀于
是君臨百辟期年有成推迹本源安可㤀報改封南國
以賁九泉庶乎有知服我新命可
　　　母李氏秦漢國
勑尊之而欲其貴愛之而欲其富聖人非私其親也情
<pb:KR4d0082_WYG_031-5b>
之所厚禮有必然眷予外戚之小君蚤與唐國之内治
恩寵之異中外莫先太皇太后母某氏奕世簮裳生知
法度鵲巢無愧於居室麟趾自致於多賢愛均七子之
仁養及中宫之貴迨此臨軒之日方其授几之辰化被
族人貴震海内疏封二國盖近世之罕聞壽考百年均
本朝之多福可
　　皇太后三代
　　　曽祖敏中申王
<pb:KR4d0082_WYG_031-6a>
勑昔我皇祖光宅天下求賢以自輔一時公相皆世之
豪傑子孫顯榮歴世不墜篤生淑女作配皇極究觀本
源盖非一日之積也皇太后曽祖某光大篤實真漢相
之風富貴壽考有天人之福畫像原廟銘功太常方均
慶於合宫宜易封於成國服我休命祚爾後昆可
　　　曽祖母梁氏魏國
勑朕親祀合宫仰以陟配昭考追文王之典俛以大賚
臣工侈上帝之福眷予母族之重實居戚里之崇豈無
<pb:KR4d0082_WYG_031-6b>
異恩以廣慈念皇太后曽祖母某氏静而守禮存江漢
之風動必有儀儼山河之象徳洽宗黨慶流子孫疏封
有唐于今歴嵗肇新畢萬之國以寵向氏之祧可
　　　曽祖母張氏魯國
勑昔向氏之祖位列丞弼世方平寧在位正直有羔羊
之風退食委蛇本鵲巢之致積是懿徳逮其曽孫嬪子
有虞遂母天下寵光所被中外莫加皇太后曽祖母某
氏躬服孝慈動由禮義其歸以百兩之衆其貴有六珈
<pb:KR4d0082_WYG_031-7a>
之儀壽雖止於中身慶實鍾於来裔推予享帝之賚錫
以保魯之封尚克有知服此休命可
　　　曽祖母宋氏楚國
勑朕躬享昊天升侑神考外推嚴父之教内懷將母之
誠厚撫其家追王厥祖下迨閨幃之懿咸加封爵之崇
躬孝帥民朕無所愧皇太后曽祖母某氏嚴於正家動
必由禮采蘩以共公侯之事親桑以致衮冕之華藹然
令猷克光来葉肇新封於荆楚告休命於烝嘗尚克有知
<pb:KR4d0082_WYG_031-7b>
膺此異數可
　　　曽祖母王氏陳國
勑朕尊尊以教敬親親以教愛非予戚里之舊孰能兼
受斯禮皇太后曽祖母某氏毓徳柔嘉執禮嚴靖服膺
保傅之教究知臣妾之勤内無怨言家有餘慶循致坤
元之福遂正母儀之尊方毖祀於總章既大賚於寰海
易爾句踐之國錫以太昊之墟恩寵有加永世無墜可
　　　祖傅亮榮王
<pb:KR4d0082_WYG_031-8a>
勑爵為上公周制也王以異姓漢法也朕兼采周漢之
舊以寵親賢之家因大享之告成錫異恩而追逺皇太
后祖某故相之子生而顯榮躬蹈儒者之風行無世禄
之過積累之厚下迨子孫褒寵之優肇建邦邑因其奄
受北國之命寵以劒立南面之尊朕將以慰母心爾亦
世享廟祀可
　　　祖母吳氏越國
勑申王諸子皆列貴仕榮國不耀中止郎官濳徳之深
<pb:KR4d0082_WYG_031-8b>
其報在後及孫而顯母儀天下徳澤流衍室家光榮皇
太后祖母某氏珪璋之行著於族人蘋藻之恭宜于祖
考貴始封邑恩錫有邦兹因總章之祀推廣隆祐之孝
裂㑹稽之奥壤増湯沐之舊封尚克有知服我休命可
　　　父經周王
勑申伯之徳參於周召之間禇公之賢載於王謝之列
恩非専於戚里名自顯於搢紳今予外家庶㡬前烈皇
太后父某絶出世胄交友儒林休聲藹然多福自至卧
<pb:KR4d0082_WYG_031-9a>
淮陽之近輔表東海之雄藩清浄不煩得承流之要忠
悃深至有入告之常壽止中身慶在隆祐兹因嚴父之
祭起予念母之心大啟周南之封以慰宫中之孝國有
常典匪予所私可
　　　母李氏豫國
勑先皇帝刑于室家以御于天下非獨外有輔佐而中
宫之懿實與有勞煥乎四徳之充豈惟一世之積皇太
后母某氏敦閲圖史服勞組紃肅雍娣姒之間祗敬姑
<pb:KR4d0082_WYG_031-9b>
章之奉誕生淑女之淵穆不及君子之榮華初建長秋
閔追榮之已逺繼開隆祐知餘慶之方遐乃者熈事告
成龎恩廣被肇錫荆河之國以新脂澤之田賁于九原
嘉此休命可
　　　母張氏冀國
勑朕聞後庭以徳進則外戚以福終周之任姒既克保
其國而漢之薄竇亦能全其家至哉坤元實相内治宜
爾外家之慶仰同帝室之休皇太后母某氏性稟淑均
<pb:KR4d0082_WYG_031-10a>
徳推靖慎因豫國治家之遺迹迨慈徽毓徳於妙年命
之不融乃止中壽比縁&KR0034;祀啟湯沐於堯都錫以命書
賁烝嘗於家廟漏泉之澤奕世不忘可
　　　皇伯世儔贈奉國軍節度觀察留後追封奉化
　　　𨛦公
勑唐之藩郡以留後為重周之列國以諸公為貴國朝
兼用古制外以待將帥之功内以優宗室之懿非此二
者未嘗授焉具官某貴而能降富而不盈孝弟之美著
<pb:KR4d0082_WYG_031-10b>
於親黨儼恪之容見於朝㑹没身不試遺範不忘寵加
兩使之貳優以五等之貴魂而有知嘉此休命可
　　　越國賢恵長公主追封大長公主
勑王姬之貴而能執婦道以成肅雍之美朕嘗聞召南
唐棣之詩矣永惟皇祖之慶篤生淑女之賢賦命不融
中道而沒哀榮之典兹何敢忘故越國賢恵長公主襲
寵宫庭生知禮義儀降王后有車服之崇徳配君子稱
室家之懿逮兹享帝之澤推予尊祖之誠大長之稱寵
<pb:KR4d0082_WYG_031-11a>
榮斯極追錫成命以賁九泉可
　　　世繁贈安武軍留後追封信都郡公
勑留後之權均於元帥郡公之爵貴於諸侯國朝兼采
周唐之舊官以為親賢之異數慎終追逺斯極哀榮具
官某生於富貴之中綽有縉紳之度行已以禮好善不
衰朕篤於合族之仁嘉爾終身之善錫之好爵胙以大
邦仰増族黨之華俯為窀穸之耀可
　　　唐俛(蓬溪簿於瀘州隨軍部夫/入界瘴死贈梓州録參)
<pb:KR4d0082_WYG_031-11b>
勑具官某乃者師征瀘戎爾與在行瘴癘為虐往而不
返朝廷追録勤勞不遺細大特加督郵之贈以易賻布
之禮孝子之請予何忍違可
　　　克賢贈奉國軍兩使留後封奉化𨛦公
勑生於富貴而成於禮義克自抑畏以沒其身不有寵
榮何以為勸具官某宗黨稱孝朝廷所賢肅雍右衛之
華捍禦遥州之重賦命不淑中道云亡匍匐之恩情何
極已哀榮之典國有故常可
<pb:KR4d0082_WYG_031-12a>
　　　士覯贈左領軍衛將軍
勑具官某宗室之良生而不試沒而無述則為善者何
勸焉爾以孝弟忠信紀於族黨贈之諸衛之秩以表平
生之賢魂而有知嘉此休命可
　　安燾三代妻
　　　曽祖
勑朕方恭黙思道垂拱責成乃者大享合宫陟配聖考
躬執珪幣敬逆神休奉璋峩峩皆先朝之舊降福簡簡
<pb:KR4d0082_WYG_031-12b>
告純嘏之豐朕弗敢專用廣其施具官某曽祖某懷抱
美志浮沉人間孝弟篤於父兄忠信驗於朋友天道不
謟報在子孫人爵自髙寵極師保朕命不替世世賴之
可
　　　曽祖母
勑朕嚴父配天以教天下之孝肆𤯝及物以廣上帝之
仁顧予左右丞弼之良咸有肅雍顯相之助既寵榮其
祖禰復追賚其室家具官某曽祖母某氏蘋蘩之儀敬
<pb:KR4d0082_WYG_031-13a>
而不瀆珩璜之節動必以時休聲藹然後世追誦宜錫
召公之社以寵安氏之祧尚克有知服我休命可
　　　祖
勑天之於人無徳不報凡今卿士大夫有立於朝尊寵
於世者皆其先人積累之厚兹朕既奉神考以配上帝
尊親之極誠禮兼盡思與羣公推廣斯義以致其孝具
官某祖某才甚長而不試徳乆晦而自彰身雖屈於當
年善終表於来世三師極品焜耀縉紳之間九原有知
<pb:KR4d0082_WYG_031-13b>
寵綏存歿之地可
　　　祖母李氏
勑古之命婦貴從其夫惟克有後乃以其子矧予本兵
之地實總㡬事之煩乃者大享合宫相予肆祀義無不
答禮有追崇具官某祖母李氏性本柔嘉行稱純潔婦
徳成於雍穆母儀備於慈仁胙以少昊之墟易其叔鐸
之土服我休命宜爾後人可
　　　祖母齊氏
<pb:KR4d0082_WYG_031-14a>
勑古之命婦貴從其夫惟克有後乃以其子矧予本兵
之地實總㡬事之煩乃者大享合宫相予肆祀義無不
答禮有追崇具官某祖母齊氏恭順以恵女師慈儉以
奉君子閨門從而有禮子孫賴以多賢上蔡之封歴年
於是大名之壤開國惟新寵以密章賁爾家廟可
　　　父
勑士之修身行義不顯於國必顯於鄉黨故其乘時得
志不在其身必在其子孫謂天難忱於事可考具官某
<pb:KR4d0082_WYG_031-14b>
父某樂於濳晦不求聞知推良心以與人抱長才而不
試安輿就養遍歴於方州西府宴閑薦移於嵗月錫之
好爵以裕予心服我寵章益介眉壽可
　　　母張氏
勑士大夫義隆於顯親恩深於念母追劬勞之罔極悼
寵禄之無施兹予毖祀於總章大霈龎恩於海縣思廣
吾孝以即爾心具官某母張氏靖而有禮勤於治家空
傳四徳之名不待千鍾之養寵加異數以慰終天爵無
<pb:KR4d0082_WYG_031-15a>
異於生榮地莫加於韓樂服我休命子孫不忘可
　　　母王氏
勑朕惟左右之臣家有父母之養自公退食朝夕侍側
以盡人子之願者方今一人而已總章之慶恩被遐逺
封爵之厚予何愛焉具官某母王氏居不忘敬行必由
禮手治蘋藻躬執組紃老而不衰足以為法宜錫三秦
之壤以為一族之華壽考且寧祗服朕命可
　　　妻
<pb:KR4d0082_WYG_031-15b>
勑朕初見上帝嚴配文考公卿駿奔来相熈事工祝致
告均錫純休朕不敢專思以迨下非獨身享其報亦使
家被其榮具官某妻某氏少長名家輔佐吉士烝嘗之
敬先祖是安膳服之宜宗族咸喜仁厚見於麟趾正直
發於羔羊宜増湯沐之封益耀笄珈之寵服我新命宜
爾家人可
　　李清臣三代妻
　　　曽祖
<pb:KR4d0082_WYG_031-16a>
勑朕方恭黙思道垂拱責成乃者大享合宫陟配聖考
躬執珪幣敬逆神休奉璋峩峩皆先朝之舊降福簡簡
告純嘏之豐朕弗敢專用廣其施具官某曽祖某迹晦
鄉黨徳如珪璋力行於方寸之間責報於百年之後子
孫之盛縉紳罕聞保傅之尊徳義為允服我休命宜爾
後昆可
　　　曽祖母尹氏
勑朕嚴父配天以教天下之孝肆𤯝及物以廣上帝之
<pb:KR4d0082_WYG_031-16b>
仁顧予左右丞弼之良咸有肅雍顯相之助既寵榮其
祖禰復追賚其室家具官某曽祖母某氏及其良人咸
有淳行孝敬稱於宗族福禄迨其子孫策名儁科與我
近輔肇啟伯禽之邑以為家廟之華其尚有知服寵無
斁可
　　　曽祖母周氏
勑朕嚴父配天以教天下之孝肆𤯝及物以廣上帝之
仁顧予左右丞弼之良咸有肅雝顯相之助既寵榮其
<pb:KR4d0082_WYG_031-17a>
祖禰復追賚其室家具官某曽祖母周氏珪璋之行著
于族人蘋藻之恭竭于嘗禘貴始封邑恩錫有邦肇從
申伯之封改食潞子之國服我休命以賁宗祧可
　　　祖父
勑天之於人無徳不報凡今卿士大夫有立於朝尊寵
於世者皆其先人積累之厚兹朕既奉神考以配上帝
尊親之極誠禮兼盡思與羣公推廣斯義以致其孝具
官某祖某修身正家而聲被於鄉黨居約履順而福流
<pb:KR4d0082_WYG_031-17b>
於子孫世有英才與聞大政寵列三師之貴祚隆十世
之餘錫之閔章以賁幽隧可
　　　祖母
勑古之命婦貴從其夫惟克有後乃以其子矧余中臺
之轄實總萬機之煩乃者大享合宫相予肆祀義無不
答禮有追崇具官某祖母某氏服勞組紃敦閲圖史祗
敬姑章之奉肅雍娣姒之歡中饋之儀風猷未替東國
之贈寵數有加賜之宻章賁爾廟祏可
<pb:KR4d0082_WYG_031-18a>
　　　父
勑士之修身行義不顯於國必顯於鄉黨故其乘時得
志不在其身必在其子孫謂天難忱於事可攷具官某
父某隠而不試乆乃自彰孝弟隆於父兄忠信驗於朋
友是亦為政人無間言由其教子之嚴為我得臣之助
比推恩於秋享増峻秩於師垣追賁九原尚克嘉此可
　　　母
勑士大夫義隆於顯親恩深於念母追劬勞之罔極悼
<pb:KR4d0082_WYG_031-18b>
寵禄之無施兹予毖祀於總章大霈龎恩於海縣思廣
吾孝以慰爾心具官某母某氏山河之容江漢其行夙
被女訓有鵲巢之風能使君子成羔羊之徳宜即鄉邦
之奥壤以為封國之美名服我寵章祚爾後嗣可
　　　妻
勑朕登用儁傑委任責成非獨厚以爵秩之華亦將盡
其室家之願乃者躬祀帝考大賚臣工封國迨於閨闈
世禄通於子弟朕於卿士實無愛焉具官某妻某氏生
<pb:KR4d0082_WYG_031-19a>
於名儒之家綽有女士之徳愛均諸子比鳲鳩之仁貴
以良人備翬翟之服肇錫山河之廣寵増湯沐之封宜
其家人服我休命可
　　范純仁三代
　　　曽祖
勑朕方恭黙思道垂拱責成乃者大享合宫陟配聖考
躬執珪幣敬逆神休奉璋峩峩皆先朝之舊降福簡簡
告純嘏之豐朕弗敢專用廣其施具官某曽祖某潜徳
<pb:KR4d0082_WYG_031-19b>
不耀餘慶自彰仁義之報不及其身功名之實灼見於
後極三師之貴既錫於寵名慰九原之知肇建於成國
可
　　　曽祖母
勑朕嚴父配天以教天下之孝肆𤯝及物以廣上帝之
仁顧予左右丞弼之良咸有肅雝顯相之助既寵榮其
祖禰復追賚其室家具官某曽祖母某氏幽閑之中率
禮不越共儉之素御家有常報在子孫世篤功烈肇錫
<pb:KR4d0082_WYG_031-20a>
韓侯之邑以為家廟之華其尚有知服寵無斁可
　　　祖
勑天之於人無徳不報凡今卿士大夫有立於朝尊寵
於世者皆其先人積累之厚兹朕既奉神考以配上帝
尊親之極誠禮兼盡思與羣公推廣斯義以致其孝具
官某祖某種徳之深稼而不穡發源之逺流則愈長偉
哉元子之賢繼以諸孫之盛廟食之乆盖未可量鄉國
之封肇新其舊可
<pb:KR4d0082_WYG_031-20b>
　　　祖母
勑古之命婦貴從其夫惟克有後乃以其子矧予本兵
之要實總㡬事之煩乃者大享合宫相予肆祀義無不
答禮有追崇具官某祖母某氏徽柔靖恭信順慈孝天
道不謟報在後昆人爵自高祚以封國易宛丘之故地
錫全楚之大邦尚克有知服我新命可
　　　祖母
勑古之命婦貴從其夫惟克有後乃以其子矧余本兵
<pb:KR4d0082_WYG_031-21a>
之要實總㡬事之煩乃者大享合宫相予肆祀義無不
答禮有追崇具官某祖母某氏服勞組紃敬治蘋藻祗
率祖考之舊循致子孫之賢中饋之儀風猷未替西國
之贈寵數有加賜之宻章以嚴廟祀可
　　　父
勑昔我皇祖仁宗博求多士以綏靖四方天惟眷祐賚
之正人既以克和羌戎又以爕治區夏出入中外實兼
文武之烈今予嗣守丕業選任大吏亦拔西帥以臨中
<pb:KR4d0082_WYG_031-21b>
樞匪伊異人惟父惟子得人之盛朕無愧焉具官某父
某秉徳不貳好謀而成始任諫諍知無不言中為將帥
靖而能勇卒以功業股肱先聖兹予懐想風烈用建爾
仲子嘉其緇衣之徳錫以召祖之命惟師保之貴既無
以加故河漳之封益大其寵可
　　　母
勑士大夫義隆於顯親恩深於念母追劬勞之罔極悼
寵禄之無施兹予毖祀於總章大霈龎恩於海縣思廣
<pb:KR4d0082_WYG_031-22a>
吾孝以慰爾心具官某母某氏山河之容江漢其行其
君子正直有羔羊之徳其後世信厚有麟趾之風宜錫
寵榮以慰存歿乃祖唐相實啟衛國之封眷予樞臣願
為宻章之贈賁于幽壤尚克嘉之可
　　　中丞劉摰父
勑朕臨照百官寄耳目於中執法乃者季秋大享駿奔
在廷迄于熈事之成繄其正色之助方均行於恵澤宜
特先於庶工具官某父某種徳之深終身不顯教忠之
<pb:KR4d0082_WYG_031-22b>
篤沒世乃彰挺然司直之良美哉有子之慶不有錫命
孰知其賢宜加四品之崇以為九原之慰可
　
　
　
　
　
　欒城集卷三十一

<pb:KR4d0082_WYG_032-1a>
欽定四庫全書
　欒城集卷三十二
　　　　　　　　　　　　　宋　蘓轍　撰
