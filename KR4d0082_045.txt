# -*- mode: mandoku-view -*-
#+TITLE: 欒城集
#+DATE: 2015-09-23 10:20:47
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 45


　　乞再舉臺官狀
右臣等近准勑舉岑象求趙㞦充臺官巳䝉聖恩除象
<pb:KR4d0082_WYG_045-18a>
求殿中侍御史竊見本臺兩院官共六員分領六察皆
得言事元祐之初朝廷急於求治臺中闕員畧無一二
四方觀望皆知陛下勤於聴納爭效悃愊以補萬一今
日監察御史併闕四員雖聖明開納之意無損於前而
員闕不補中外疑惑今六曹寺監雖復閑地每遇有闕
猶未嘗不補况於人主耳目所係至重自非諱聞直言
及有所壅蔽而聴其久闕實非治世之事也况六察所
治事務不少若稍有弛廢則寃抑者必衆亦非先帝設
<pb:KR4d0082_WYG_045-18b>
官之本意也伏乞特出聖㫖下本臺及兩制分舉八員
陛下擇取四人用之使天下曉然知朝廷招求忠言與
昔無異不勝幸甚謹録奏聞伏候勑㫖
　　乞改舉臺官法劄子
臣伏見唐制御史屬官皆大夫中丞自舉及本朝舊法
亦皆丞雜及兩制舉人葢以人主耳目之官不欲令執
政用其私人以防壅蔽近自元祐三年六月八日聖㫖
指揮殿中侍御史監察御史並用升朝官通判資序實
<pb:KR4d0082_WYG_045-19a>
歴一年以上人自是以來雖時復令本臺及兩制舉官
而終無一人應格可用何者士自選人改官經兩任知
縣一年通判若稍有才名多為朝廷擢用其餘碌碌無
取難以復堪臺官雖或間有沉淪未見知賞然葢亦巳
少矣今法限取此人巳傷苛細而又縁此祖宗舉臺官
舊法久廢不用而執政以意選用舊人之例遂以成風
近日雖聖意開悟復令臣等舉官然弊法尚存方人物
衰少之時實患難以應法伏乞檢臣前奏稍改近制令
<pb:KR4d0082_WYG_045-19b>
臺官得舉升朝第二任知縣及通判以上各半若謂知
縣資淺乞依尚書侍郎例許權監察御史所貴稍存祖
宗故事不至執政自用臺官雖方今君臣相信法度可
畧而朝廷紀綱不可不經久逺臣職在臺長臺中典章
義當固守取進止
　　論用臺諫劄子
臣聞書稱堯舜之徳曰明四目達四聰葢人君居髙宅
深其勢易與臣下隔絶若不務廣耳目則不聞外事無
<pb:KR4d0082_WYG_045-20a>
以預知禍福之原臣不敢復論前代請陳本朝故事每
當視朝上有丞弼朝夕奏事下有臺諫更迭進見内有
兩省侍從諸司官長以事奏稟外有監司郡守走馬承
受辭見入奏凡所以為上耳目者其衆如此然至於事
有壅蔽猶或不免今自太皇太后陛下皇帝陛下垂簾
以來每事重慎羣臣得對於前者惟有執政及臺諫官
而巳然天下之事其是非可否既决於執政陛下欲於
執政之外特有所聞者又獨有臺諫數人而巳臣觀今
<pb:KR4d0082_WYG_045-20b>
日臺官三員諫官二員其間非執政私人特出聖意所
用者又不過一二人孔子有言今吾於人也聴其言而
觀其行陛下試取此五人言行之實而諦觀之則其邪
正向背槩可見也昔漢成之世王鳯用事羣臣莫敢盡
言惟劉向王章力言其惡無所顧避皆為鳳所不喜言
卒不用或繼以死而鳳推薦其門人如杜欽谷永之流
使上封論事欽等所言皆掩蔽鳳短專攻帝失由此直
言不聞漢以不競今陛下深處帷幄耳目至少惟有臺
<pb:KR4d0082_WYG_045-21a>
諫數人若又聴執政得自選擇不公選正人而用之臣
恐天下安危大計無由得達於前而朝廷之勢殆矣惟
陛下留神省察無忽臣言則社稷之福也取進止
　　乞罷脩河司劄子
臣伏見大河北流經今十年巳成河道每年夏秋汎溢
孫村地形低下漲水東出因此張問等輩欺㒺朝廷建
為囘河之議自此北京生靈懐魚鼈之憂日夜為遷徙
之計監司守臣及勑遣使者皆言其不便朝廷亦知其
<pb:KR4d0082_WYG_045-21b>
難矣而去歲八月宣徳郎李偉輒敢獻言欲閉塞北流
囘復大河力排衆議僥倖萬一私覬功賞朝廷為之置
修河司調發民夫剗刷役兵差文武官吏收買梢芟百
廢並舉河北京東西路公私為之騷動萬口一詞知其
無成上賴陛下聖明照知利害然猶未能盡罷其役始
令且開减水河次因旱灾令權罷修河放散夫役然修
河司依前不罷李偉仍提舉東流故道後因給事中范
祖禹封還勑命尋奉四月五日聖㫖李偉差遣後過漲
<pb:KR4d0082_WYG_045-22a>
水檢舉取㫖臣訪聞是時大臣面許陛下竢求得一人
可代偉者即令偉罷去夫偉以欺君動衆害及數路據
法當即日誅竄以謝天下今乃遷延至此况有前件聖
㫖必非虚言理當檢舉施行以信大臣前説今漲水巳
退而偉終不罷據今月三日聖㫖止是依呉安持等所
請候霜降水落從北丞司相度將梁村口至孫村河身
内妨礙處取豁壁掠候氷凍消釋相地形順便隨宜開
導務令深濶釃為二渠臣詳觀安持等説葢猶狹姦意
<pb:KR4d0082_WYG_045-22b>
觀望朝廷欲徐為興動大役之計以固權利不然但掠
行開撥口地則北外丞司自可辦事自不須復存修河
司及留李偉使時進姦謀以敗大計也以臣觀之修河
司若不罷偉若不去河水終不得順流河朔生靈終不
得安居伏乞指揮大臣速罷修河司及檢舉前勑流竄
李偉以正國法取進止
　貼黄臣觀大河北流北京在其東軍民倉庫所在河
　朔之都會也昔人逺為漲溢之備於其西岸開三河
<pb:KR4d0082_WYG_045-23a>
　門使漲水西流於空閑之地至館陶合入河身故北
　京苦無大患今自李偉等閉塞三河門築截河馬頭
　指水鋸牙激水東向仍於東岸第三第四第七鋪開
　撥河道恣令漲水灌注北京之上今歲八月漲水東
　流㡬與北京簽横堤平南望瀰汎五十餘里是時北
　京申若雨不止風不定本京必致疎虞今偉等申請
　皆沒此目前實害而探言北流深瀛汎浸之害以為
　不可不存東流以分减水勢據今年深瀛等州堤坊
<pb:KR4d0082_WYG_045-23b>
　新復未甚髙厚然皆不至決溢若將來歲歲増築使
　與從前河堤相若加以海口深快漲水不得停留縱
　有小溢必不至深害雖無東流未為患也故臣以為
　偉等皆妄言茍欲自便耳若不斥去則邪説無窮正
　論無由得伸最河坊之巨蠧也
　　再乞責降李偉劄子
臣近奏乞罷修河司并責降李偉尋准九月二十六日
聖㫖李偉權發遣北外監承提舉東流又准十月二日
<pb:KR4d0082_WYG_045-24a>
聖㫖罷都提舉修河司臣以為修河司雖罷而李偉不
去與不行臣言無異謹按李偉屢以姦言動揺朝廷興
起大役於去年八月中獨銜奏稱大河見今巳為二股
分行然須當於第四舖地分更行開廣河槽只得兵夫
二萬於九月興功至十月寒凍時畢功因而引導河勢
豈止二股通行而巳亦將遂為囘奪大河之計凡偉所
言大率狂妄不疑如此由此朝廷信以為實為之發兵
調夫差官吏聚梢芟騷擾河北京東西三路吏民為之
<pb:KR4d0082_WYG_045-24b>
不聊生者半年朝廷中覺其妄遽罷其役是時中外公
議皆望朝廷立行誅竄明其欺罔以謝天下而因循不
決任偉如故既而給事中范祖禹封還制書乞罷偉差
遣朝廷猶復隱忍於四月五日降聖㫖李偉差遣候過
漲水取㫖今漲水巳過中外又謂陛下必責降偉以信
前命而反擢授監丞仍提舉東流曽未數日復罷修河
司葢朝廷之所以罷修河司者謂囘河不可復行故也
囘河既不可復行則偉罔上誤國之罪審矣今乃以初
<pb:KR4d0082_WYG_045-25a>
任知縣權發遣都水監丞則是有罪之人更得違法進
擢此公議所以不伏也且修河司雖罷而李偉不去姦
言時至河事變更不定河朔生靈無時得安此又公議
之所深憂也且朝廷號令貴在必信四月五日聖㫖指
揮著在有司今棄而不用使天下皆得竊議以謂朝廷
虚設此言姑使給事中奉行制命及制命巳行則棄為
虚語曾不顧䘏大臣何惜一偉而輕犯此謗哉臣不勝
區區伏乞檢會前奏速賜流竄偉若不黜公議終不止
<pb:KR4d0082_WYG_045-25b>
也取進止
　貼黄去年八月偉始奏乞囘河朝廷用其言差官吏
　兵夫收買梢芟開掘河槽修築馬頭鋸牙功役至大
　于今觀之皆是虛費臣乞差不干礙官司一一磨筭
　費用之實若只據此偉之流竄自有餘責而况欺君
　悞國臣子之大惡耶
　　三論渠陽邊事劄子
臣近再論唐義問處置渠陽邊事乖方致渠陽蠻冦賊
<pb:KR4d0082_WYG_045-26a>
殺將吏乞早黜義問以正邦憲更選練事老將付以疆
塲經今多日不䝉施行訪聞執政止以臨敵易將兵家
所忌為説雖知義問處置顛錯至覆軍殺將猶復隱忍
不即遣代比雖遣衡規往視然規凡人未曽經練戎事
何益於筭徒引歲月坐眎邊人肝腦塗地臣甚惑之謹
按義問所為葢全不曉事留在邊上一日即有一日之
害昔趙任廉頗以趙括代之則敗秦任王齕以白起代
之則勝葢臨敵易將顧代者何人耳今執政乃以虛文
<pb:KR4d0082_WYG_045-26b>
藉口終欲庇之逺人何辜日被塗炭若非陛下哀矜四
方亟命賢將往代則臣恐陷害生靈未有已也兼臣訪
聞渠陽諸夷蟠踞山洞道路險絶中國之兵入踐其地
雖跬步不得其便昔郭逵知邵州困於楊光僭李浩從
章惇自沅州入過界即敗逵浩皆西北戰將然並有敗
無成者地形不便也今聞朝廷巳指揮諸道發兵數目
不少然將非其人臣恐既不知戰又不知守老兵費財
漸致腹心之患深可慮也今朝廷欲棄渠陽然其中屯
<pb:KR4d0082_WYG_045-27a>
戍兵民不下數千義無棄之虜中俾為魚肉要須畧行
討定使知畏憚肯出渠陽兵民然後為可臣訪聞湖南
北士大夫皆言羣蠻難以力爭可以智伏欲遣間諜招
誘必用土人欲行窺伺攻討必用土兵捨此而欲以中
國强兵敵之雖多無益然此可使智者臨事制置難以
遥度也臣前者嘗以衆人言謝麟屢經蠻事頗有勞效
乞行委任朝廷置而不用者葢必有賢於麟者惟乞速
遣以紓邊鄙之患至於義問决無可望幸陛下無疑也
<pb:KR4d0082_WYG_045-27b>
臣又聞渠陽諸夷與宜州羣蠻相接冝蠻部族衆多若
與渠陽諸夷合謀作過勢益昌熾猝難剪滅亦乞指揮
廣西預行招撫雖不得其用但勿與協力亦不為無益
矣取進止
　　乞定差管軍臣僚劄子
臣伏見管軍臣僚見闕三人頃者竊聞大臣議除張利
一張守約陛下以謂二人皆資任淺下用之則為躐等
又利一張耆之子而得一誠一之兄故不可用特出聖
<pb:KR4d0082_WYG_045-28a>
意欲用王文郁姚兕大臣既退輒寢文郁兕而進擬利
一守約右丞許將既隨衆簽書進擬而復論奏其不便
因此進擬文字為聖㫖所却經今一月有餘廢不復議
臣竊以祖宗故事凡有管軍皆以資任先後相壓未嘗
輕有移易自非戰守功效尤異豈可超授今利一守約
資淺才下别無出衆勞效而利一家世又如聖㫖所諭
大臣力行巳意力欲進擬其為不便不言可見許將既
知其失自合與衆人公議止其進擬今乃外同簽書内
<pb:KR4d0082_WYG_045-28b>
行論奏反覆之狀殊非大臣之體由此互相疑阻遂使
差除之政廢不時舉以臣愚見實恐自此専擅之迹與
窺伺之風交行於上浸淫不止皆非朝廷之福也况自
祖宗以來以管軍八人摠領中外師旅内以彈壓貔虎
外以威服夷夏職任至重豈以大臣商量未得如意闕
而不補臣欲乞指揮以本朝故事參近日聖㫖茍非邊
功尤著衆所推服罪惡顯白世所共棄且當循守資格
速加除授以允公議取進止
<pb:KR4d0082_WYG_045-29a>
　貼黄訪聞張利一任定州總管日曽入教塲巡教以
　不得軍情諸軍並不唱喏因此移真定總管據此事
　狀實亦難令管軍
　
　
　
　
　
<pb:KR4d0082_WYG_045-29b>
　
　
　
　
　
　
　
　欒城集巻四十五

<pb:KR4d0082_WYG_046-1a>
欽定四庫全書
　欒城集巻四十六
　　　　　　　　　　　　　宋　蘇轍　撰
　御史中丞論時事劄子一十三首
　　乞裁損待髙麗事件劄子
臣伏見髙麗北接契丹南限滄海與中國壤地隔絶利
害本不相及本朝初許入貢祖宗知其無益絶而不通
熙寧中羅拯始募海商誘令朝覲其意欲以招致逺夷
<pb:KR4d0082_WYG_046-1b>
為太平粉飾及犄角契丹為用兵援助而巳然自其始
通及今屢至其實何益於事徒使淮浙千里勞於供億
京師百司疲於應奉而髙麗之人所至游觀伺察虚實
圖寫形勝陰為契丹耳目或言契丹常遣親信隱於髙
麗三節之中髙麗宻分賜予歸為契丹㡬半之奉朝廷
勞費不訾而所獲如此深可惜也今其復至既朝廷未
欲遽絶謂當痛加裁損使無大饒益則其至必疎而我
得其便矣竊見近日已降朝㫖自明州以來州郡待遇
<pb:KR4d0082_WYG_046-2a>
禮節率皆减舊而京師諸事未加裁定臣愚以謂朝廷
交接四夷莫如遼夏之重而自前所以遇髙麗者其比
二虜多或過之非獨於本朝事有不便儻使二國知之
亦為未允今略取都亭及西驛所以待西北人使約束
與同文館待髙麗例輕重相比乞行裁酌謹具條例如
後
　北使條約
　　一人使送到買物劄子如内有不係賣與物色更
<pb:KR4d0082_WYG_046-2b>
　　　不關報國信使下行并官庫供納仰館伴使副
　　　婉順説與(後條其不係賣與物/色名件逐一細開)
　西使條約
　　一西人詣闕賀正旦聖節到許住二十日非泛一
　　　十五日(如係商量事/候朝㫖進發)
　　一西人到闕隨行蕃落將不許出驛或有買賣於
　　　本驛承受使臣處出頭官為收買(後條不許收/買物亦細開)
　　　(名/件)
<pb:KR4d0082_WYG_046-3a>
　　一西人到京買物官定物價比時估低小量添分
　　　數供賣所收加擡納官
　髙麗使條約
　　諸人從出外買到物並檢察有違礙者即婉順留
　　　納(以雜支錢/給還價直)係時政論議及言邊機等文字即
　　　問元買處關開封府
　　諸進奉人到闕司録司及曉示行人許將物入館
　　　至設㕔兩廊與進奉人交易仍關監門不得阻
<pb:KR4d0082_WYG_046-3b>
　　　節
　　諸親事宦隨人從出外遊看買賣輒呼樂藝人飲
　　　酒作過及買違禁物者杖八十情重者奏裁(差/到)
　　　(先責知/委狀)
　　諸下節日聴二十人畨次出館遊看買賣仍各差
　　　親事官壹人隨願乘馬者於諸司人馬内各借
　　　壹匹并牧馬兵士壹人至申時還仍責隨人所
　　　往處狀
<pb:KR4d0082_WYG_046-4a>
　　諸進奉人乞贖藏經者申尚書祠部餘相度應副
　　　即不許買禁物禁書及諸毒藥
　　諸進奉使乞差伎藝人教習三節並關管勾同文
　　　館所
　　公使錢伍拾貫關左藏庫供限壹日到每三日或
　　　五日買時物花果之類送進奉使副并上中下
　　　節闕即再關取
右臣竊謂遼東髙麗均為屬國朝廷所以交接之儀防
<pb:KR4d0082_WYG_046-4b>
閑之法理當無異况髙麗之於契丹大小相絶有君臣
之别今館餼之數出入之節或皆如一或更過厚其於
事體實為不便臣欲乞凡館待送遺並量加裁抑其人
從出入即依西北人使舊例其留住月日非汴水未通
仍立定日限如此施行亦自不為薄也取進止
　貼黄髙麗人使見今必巳至浙路所定裁損條約乞
　不下省部只自朝廷指揮免有稽緩失事
　　論張頡不可用劄子
<pb:KR4d0082_WYG_046-5a>
臣伏見朝廷以置渠陽軍為不便議欲棄之者久矣然
自去年以來欲棄而不得羣蠻猖獗南邊至今為梗者
何也任非其人而棄之無術故也唐義問文俗吏耳無
他才畧昔被朝命直入羣蠻之中欲棄此城既為蠻衆
所圍用胡田之計詐欺羣蠻苟脱性命既歸不敢以其
實聞凡有冦盗皆指揮邊城不得申報朝廷不察其實
而任之不替則既一失之矣及今夏以來蠻冦大作以
至覆軍殺將臣屢以為言而朝廷屬任義問之意不衰
<pb:KR4d0082_WYG_046-5b>
訪聞大臣但以臨敵不可易將為詞終欲庇義問不䘏
邊人肝腦塗地之苦及今已將半年則既再失之矣今
者朝廷除張頡知荆南頡自瀛徙荆誠不為超遷然近
降朝㫖令單馬赴任外人始知朝廷欲以頡代義問葢
義問之所以敗者闇而自用狠而失衆今頡猜嶮闇愎
又甚於義問而朝廷復加委任則又三失之矣臣竊悲
湖北之人外遭羣蠻騷擾不安其居内䝉用人三失未
知息肩之所是以不避煩凟冒進瞽言昔元祐二年朝
<pb:KR4d0082_WYG_046-6a>
廷除頡户部侍郎臣時為諫官前後具頡罪惡八事乞
行罷免時雖不從然用頡未逾年知其不可卒黜之外
任及今未幾而遂付以邊事邊事重害又與户部不同
葢臨敵統衆兵民性命所係不可不慎竊聞大臣謂頡
本貫鼎州意其習知蠻事是以遣之然不知人才各有
短長未必生於其鄉必善其事臣但恐頡任情恣行出
於天性老而不改必致敗事頡昔為桂州經略使始因
靳吝小費終以措置乖方(事具臣昔/言頡八事)遂致宜州夷人背
<pb:KR4d0082_WYG_046-6b>
叛賊殺本州兵官頡尋遣費萬王竒二將繼往攻討率
皆陷沒先帝震怒差官取勘遂落職奪官降知均州又
元豐三年除頡知熈州是時臣僚上言頡天資&KR0310;躁動
多猜忌頃在廣南忿爭互論州郡官吏為之不安乞賜
追寢新命尋奉聖㫖令依舊知滄州然則頡之不可付
以邊事著自先朝非獨今日臣言之矣所有臣昔具頡
八事皆非虚言並有案據謹别具開録奏聞乞令大臣
看詳罷頡新命或但無令預聞邊事别揀諳練用兵之
<pb:KR4d0082_WYG_046-7a>
人責之成效取進止
　貼黄張頡資任巳深除知荆南不為過當臣今所言
　但以頡為性猜嶮所至不得衆情不可令管邊事耳
　　再乞禁止髙麗下節出入劄子
臣近奏乞裁損同文館待髙麗條例除近降聖㫖略施
行外有一項下節日聴二十人畨次出館游看買賣止
减為十人竊縁夷狄之人懷挾姦詐情不可知許令游
覽都城大則察探虚實圖寫宫闕倉庫營房衢道所在
<pb:KR4d0082_WYG_046-7b>
曲折事極不便小則收買違禁物貨機宻文書及作違
非治之則傷恩不治則害事聴之出入無一而可舊法
雖令親事官監視然小人貪利微加贈遺何所不從其
實無益若是朝廷全然不䘏前事則雖日令二十人出
入可也若以為可慮則止許十人實亦不便㐲乞再降
聖㫖全令禁絶取進止
　　催行役法劄子
臣昨於九月初論役法未便事經今巳是兩月未見施
<pb:KR4d0082_WYG_046-8a>
行臣竊見二聖臨御以來凡所更改法度皆巳畧定唯
是役法首尾五年民間終未得安便若不及今完治實
恐久逺姦人指以為詞疵病聖政古人有言難得而易
失者時也惟陛下哀憐小民速指揮大臣早定良法取
進止
　　再催行役法劄子
臣伏見二聖臨御以來號令之不便於民者莫如役法
之甚葢編户之民自五等以上人被其害士大夫自有
<pb:KR4d0082_WYG_046-8b>
知識以上人知其非臣昨日䝉聖恩擢任執法即嘗首
言其事以為他日小人疾害聖政欲立異同之論者必
指此以藉口不若今日博采公議自救其失故於九月
八日備論五事乞賜施行又於十月二十六日乞檢會
前奏早賜指揮前後共經三月有餘終未見可否伏惟
天下利害其切於小民害於聖政未有甚於此者而大
臣因循重於改作遲遲至此甚非陛下勤䘏民物及深
思逺慮之意伏乞更加申敇速令詳議立成定法以時
<pb:KR4d0082_WYG_046-9a>
行下取進止
　　論邊防軍政斷案宜令三省宻院同進呈劄子
臣竊見大理寺審刑院舊制文臣吏民斷罪公案並歸
中書武臣軍員軍人並歸宻院而中書宻院又各分房
逐房斷例輕重各不相知所斷既下中外但知奉行無
敢擬議及元豐五年先帝改定官制知此積弊遂指揮
凡斷獄公案並自大理寺刑部申尚書省上中書取㫖
自是斷獄輕重比例始得歸一天下稱明焉自元豐七
<pb:KR4d0082_WYG_046-9b>
年十月八日奉聖㫖應縁保甲事元係樞宻院指揮取
勘及保甲司乞特斷公案令大理寺定斷刑部勘當申
院元祐四年六月十八日又奉聖㫖禁軍公案内流罪
以下情法不相當而無例擬斷合降特㫖者令刑部申
樞宻院取㫖今年七月十三日又奉聖㫖應係樞宻院
降指揮下所屬體量根究取勘者候奏案到令樞密院
取㫖十月四日又奉聖㫖應官員犯罪公案事干邊防
軍政並令刑部定斷申密院取㫖二十九日又奉聖㫖
<pb:KR4d0082_WYG_046-10a>
應官員犯罪公案事干邊防軍政文臣令刑部定斷申
尚書省武臣申樞宻院臣竊詳前件五項條貫不唯斷
獄不歸一處其間必有罪同斷異令四方疑惑失先帝
元豐五年改法本意兼事干邊防軍政文臣歸尚書省
則雖樞密院本職必有所不知武臣歸樞宻院則自節
度使充經畧安撫有所廢黜雖三省亦有不得知者事
之不便莫大於此臣今欲乞依先帝改法之舊應斷罪
公案並歸三省其事干邊防軍政者令樞密院同進呈
<pb:KR4d0082_WYG_046-10b>
取㫖而巳如此則斷獄輕重事體歸一而兵政大臣各
得其職方得穩便取進止
　　乞優䘏滕元發家劄子(元祐五/年十月)
臣伏見故龍圖閣學士前知太原滕元發昔事先朝早
䝉知遇方羣臣爭以財利求進之秋元發獨能守正時
獻讜言先帝取其大節雖任用進退不一而卒䝉保全
近者朝廷知其可用復還舊職擢寘河東元發亦能裁
損極邊冗戍為國惜費頗有成効今不幸身亡子弱家
<pb:KR4d0082_WYG_046-11a>
貧已䝉聖恩特加賻贈欲乞檢會近例差破人船津送
喪柩骨肉直歸蘇州竢有葬日仍令本州量事應副元
發有弟申從來無行今元發既死或恐從此凌暴諸孤
不得安居縁元發出自孤貧兄弟别無合分財產欲乞
特降指揮在京及㳂路至蘇州以來官司不許申干預
元發家事及奏薦恩澤仍常切覺察取進止
　　薦王鞏劄子
臣伏以方今人才衰少求備實難凡有所長皆當不廢
<pb:KR4d0082_WYG_046-11b>
臣伏見右承議郎王鞏生於富貴志節甚堅好學力文
練達世務昔熙寧之初宰臣王安石用事屢欲用鞏鞏
自知守正不合拒而不從每上書言事多切時病呉充
馮京器其為人嘗與議及國事及王珪蔡確執政李定
舒亶為御史將傾充與京故起大獄廣加羅織欲以次
及二人鞏由此得罪南行萬里三年而歸剛氣不衰言
事如故時二聖臨御司馬光當國鞏復預光議論光極
喜之言之朝廷擢任宗正寺丞方復欲進用而鞏狷介
<pb:KR4d0082_WYG_046-12a>
疾惡為衆所忌適會光物故衆人捃其微過因而排之
遂至今日臣竊悲光平日所薦今皆布列朝廷而鞏獨
連蹇不遇罷官者再凡鞏之所長皆士人之所難能而
其所短多暗昧不明或少年之所不免前知楊州謝景
温與鞏共事嘗上章明辯其寃則愛憎之言未可偏信
臣備位風憲區區之意每欲為陛下掇拾遺材以備任
使與鞏遊從最舊知其所長伏乞陛下洗濯瑕疵稍加
録用必能上感恩造臨事捐軀以報萬一取進止
<pb:KR4d0082_WYG_046-12b>
　　
