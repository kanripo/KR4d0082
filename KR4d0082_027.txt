# -*- mode: mandoku-view -*-
#+TITLE: 欒城集
#+DATE: 2015-09-23 10:20:46
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 27


　西掖告詞六十一首
　　林希集賢殿修撰知蘇州
勑具官林希朕歴選多士以僃左右侍從之臣股肱之
良概出於此爾以文學政事有聞於時擢從右史試以
書命而行已不靖遽致人言朕不忍棄才尚寵以書殿
<pb:KR4d0082_WYG_027-1b>
往蒞呉俗思慎厥終可
　　楊傑知潤州
勑具官某京口江浙之㑹而楊楚方饑仰食隣境朕思
得良吏通其有無以濟民病爾以冬官屬績用有聞而
欲自詭以治民朕不汝違其究乃心以底成效可
　　陳安期屯田郎中
勑具官某爾以能選積勞於工正升之文昌以勸勤吏
矧司空之屬農部為上爾其益敬厥事以稱朕意可
<pb:KR4d0082_WYG_027-2a>
　　蔡立知鄂州
勑具官某武昌控引江漢勢居上流古為重地非練達
政事不以畀之以爾久於治民為論者所稱朕將觀爾
于是惟寛而勿弛明而勿苛則予汝嘉可
　　盛南仲知衡州
勑具官某朕進退天下士大夫不惟其才惟其行蓋未
有不能正身而能正人者也爾以世族之後甞為部使
者矣而不閑於家厥聲達焉法不可置往即南服尚克
<pb:KR4d0082_WYG_027-2b>
循省可
　　許中正致仕覃恩改朝議大夫
勑具官某朕嗣服之初推恩海宇矧惟耆老之士蚤隆
止足之風豈無寵嘉以慰鄉黨可
　　虞肇知鼎州
勑具官某武陵依重湖之深嶮據五溪之走集民夷雜
居剽輕易擾惟守以安靖可以言治爾昔以才舉為御
史屬官久於牧民宜在此選無煩條敎以便逺人可
<pb:KR4d0082_WYG_027-3a>
　　胡田知誠州邢浩知欽州
勑具官某等欽誠為郡雖有新舊之異而民夷雜處不
可一以華法治也田自欽易誠其習南越之故矣浩自
環慶往亦知所以治邊之宜惟寛可以懷逺人惟㢘可
以服殊俗輔以明斷其罔有不濟可依前件
　　王存磨勘改朝㪚郎
勑朝廷用人惟其才而考績必以歳月用人惟其才故
政無不修考績必以歳月故官不失緒朕兼此二柄以
<pb:KR4d0082_WYG_027-3b>
御羣臣故雖六事之長猶寓郎官之秩具官王存文雅
足以飾吏事靖重足以鎮國俗恬於進退不為利囘出
入臺省人言無間司馬治兵朕既已重其選矣有司奏
課并欲以報其勞焉可
　　梁惟簡供備庫使
勑朕惟崇慶日總萬機號令所至澤遍海内況其左右
侍御之臣朝夕執事之勞而有不被其賜者乎坤成之
慶國有常憲尚勉忠孝思報其萬一可
<pb:KR4d0082_WYG_027-4a>
　　張璪光禄大夫資政殿學士知鄭州
勑昔我神考收擢雋良寘于丞弼惟兹内史之重實綜
萬機之繁朕方將圖任舊人與之裁成庶務乃者緫章
大享百辟在廷時予重臣獨以病告不忍賢勞之久力
求補外之安曲成其私勉遂所請具官某名臣之後風
流具存儒術之英文史足用詳練政事究通物情樽俎
可賴以折衝盤錯亟觀於遊刃輟自西臺之要付以新
鄭之雄加秘殿之寵名兼進秩之異數使郡縣識朝廷
<pb:KR4d0082_WYG_027-4b>
之意而官吏知卿相之賢表帥四方朕尚有賴可
　　趙君錫太常少卿
勑太常緫禮樂之政兼伯夷后䕫之業平居無事若無
所為至於郊廟社稷之儀朝廷上下之分一有大議罔
不責成昔孫叔通為東官傅以習於園廟復命此職趙
宗儒失不任事由卿而罷為東宫師用人之難葢自前
世具官某篤於孝悌居家可紀敏以從政臨事不煩予
欲決嫌而明㣲蓋有取於静慎此官職清而事少亦將
<pb:KR4d0082_WYG_027-5a>
便於老成往服優恩勉揚厥職可
　　劉絢太學博士
勑春秋之廢於今二十年矣講者不以為師而學者不
以為弟子孔氏之遺書而陵遲至是朕甚憫之爾能講
誦其說遭棄而不廢蓋將有見於此夫三傳之義其得
之者多矣附以啖趙無蔽於一家庶幾士有考焉可
　　鄧羲叔主客郎中
勑國有四方賔旅之事則主客掌其享燕餼牽之節其
<pb:KR4d0082_WYG_027-5b>
疏數豐殺皆有常度逺人於是觀禮不可以不慎爾既
掌其事矣以資當遷其益勉之以稱其職可
　　林旦侍御史權淮南運副
勑具官某淮甸之民薦罹饑饉乃者詔發倉廪輟呉楚
之漕以拯其急猶以乏食流徙達於朕聴朕惟救荒之
術行之略盡惟得良使者因事施宜為若可賴爾由郎
官以才任御史習於楊楚之故其為朕往視之均徭薄
歛禁暴戢奸無使斯人重被其困可
<pb:KR4d0082_WYG_027-6a>
　　田待問淮南運判可淮南提刑
勑具官某楊楚春旱秋水民艱於食漸起為盜遂使州
縣犴獄充滿朕憂之未始一日忘也間起爾於山陽守
㕘領漕事今又命爾督視刑辟徒以爾習其風俗知吏
民所疾苦夫察貪暴謹追擾均有無督盜賊此荒政之
急也勉勤其職以稱朕意可
　　陳紘可倉部郎中王古可工部郎中
勑具官某等漢郎官出宰百里今部使者入治諸司其
<pb:KR4d0082_WYG_027-6b>
為輕重異矣朕於是考察多士近而觀其不煩逺而觀
其不惰庶幾有得以待任使以汝等久於呉越優有善
狀故使紘治予廩古治予工其益敬厥事以底成績可
　　孫升監察御史可殿中侍御史
勑具官某朕方共黙不言責成於有司正賴耳目之官
别白忠邪論辯得失言而中理則予汝嘉不幸而失予
不汝咎爾為御史期年於此矣察其所為忠慤不囘以
次而遷庶盡其用爾其深識朕意知無不言言無不盡
<pb:KR4d0082_WYG_027-7a>
安意肆志無悼後害可
　　李常蔡延慶並轉朝議大夫
勑三考而議黜陟古今所同積日而叙勤勞貴賤無間
矧夫内與六官之長外緫連帥之權均大計之嬴虚司
隣邦之動静歴年應格稽法當遷有司以言朕何敢後
具官李常奮由疎逺深自刻修財賦所存綱目具舉具
官蔡延慶名臣之後吏治有餘干城四方安静不擾咸
以侍従之選而膺股肱之良雖尺寸以遷未彰於異數
<pb:KR4d0082_WYG_027-7b>
而命秩之寵差慰於久勞可
　　徐彦孚澶州通判
勑具官某河徙而西則澶淵非復昔日之舊然國門之
北兵屯倉廪猶甲於他郡大臣言爾可用往丞守事勉
竭才力以安我股肱之名郡可
　　章惇知揚州
勑樞臣之長出居列郡汝海之地僻在連山邈焉鄉黨
之遐疑失親庭之便朕方以孝治天下德綏臣鄰宜惟
<pb:KR4d0082_WYG_027-8a>
茂恩俾易近地具官某蚤以文詞中選㧞出於衆人中
以功名自期被遇於先帝逮予纂服亦既期年比縁議
論之差授以方州之寄澹然自守綽有安靖之風卧而
治民不失綏懷之體眷揚楚之重地據呉越之通途仰
足以分予南顧之憂俛足以慰爾思歸之願體朕至意
勉於裕民可
　　邢恕知汝州
勑具官某觀過而知其仁君子與之爾有志於時而不
<pb:KR4d0082_WYG_027-8b>
知力之不逮以䧟於過徐察其中蓋有足矜者臨汝古
郡民朴而事簡可以自養益務修省不汝終棄可
　　王令圖可都水使者
勑大河西流汎溢千里河朔之民以蒲葦為生與魚龞
同居朕中食而歎思得明習水事之人而與謀之具官
某老於從政才力有餘出入兩河間知其得失久矣水
官之職爾實宜之楊焉王延世之功朕有望焉可
　　王荀龍知澶州李孝純知棣州
<pb:KR4d0082_WYG_027-9a>
勑具官某等治國如烹小鮮蒞官如製美錦以煩手烹
魚則魚必潰使學者製錦則錦必傷朕知斯民之艱難
擇人而養之閔閔焉若將不及以爾荀龍典刑舊德習
於為政以爾孝純家世循吏屢典大邦澶淵無棣皆河
朔之要擇以付爾其益勉之朝夕無怠以深副吾望可
依前件
　　郭逵自致仕起知潞州
勑秦伯復用孟明是以能覇蜀人亟誅馬謖終亦無功
<pb:KR4d0082_WYG_027-9b>
朕周於用人篤於求舊雖設干羽以懷柔異類而聽鞞
鼓則無忘將臣豈其舊勲久廢不用具官某蚤學弓劒
晩通詩書勇而有謀整且能暇威名懾於西鄙柄任及
於中樞南伐無成嗟伏波之遂棄退居能飯知㢘頗之
未衰擢從解組之餘復寄長民之任過而能改豈一𤯝
之足云窮當益堅或來功之可冀勉於圖報以稱異恩
可
　　何正臣知梓州
<pb:KR4d0082_WYG_027-10a>
勑東蜀地嶮而民貧不如西蜀之厚而戎瀘被邊民夷
雜居安之尤難朕方寛賦役以裕民正疆埸以息衆連
帥之任宜得其人具官某奮自東南擢居侍從叅議論
於臺省布條敎於方州比自長沙復臨上黨出入既久
當識朝廷之心寄任愈隆初無遐邇之異務為安靖以
慰逺民可
　　孫覽河北運副除右司郎官
勑具官某奉使北方治河而備邊任亦重矣以為未足
<pb:KR4d0082_WYG_027-10b>
以盡其才也召而寘之都司吾之所以責任爾者可見
也夫分治六官事無巨細畢陳於前若網在綱振之則
舉弛則盡廢爾昔既稱治辦矣勉既厥心以觀來效可
　　陶世延(弼孫弼死/於順州)邢選(吉子吉/死於盜)各補三班借職
勑陶世延等惟乃祖父以身殉職義不旋踵寵爾一命
庶幾士知忠力之必報可依前件
　　皇兄令羽磨勘轉遙團
勑具官某考績之法一以歳月為勞而不以親疎為異
<pb:KR4d0082_WYG_027-11a>
爾能靖恭於位積日當遷以環衛之崇而加團結之寵
益勉忠孝無溢無驕以保禄爵之重可
　　張輔之入内内侍省磨勘轉内殿承制
勑具官某昔文武之盛其侍御㒺匪正人今余近習之
臣與搢紳之士均遇以法亦無以私恩進者爾以久勞
當遷往祇厥官使天下知叙法之公無内外之異可
　　范鎮可侍讀太乙宫使
勑為國無强於得人用人莫先於求舊朕歴選賢儁至
<pb:KR4d0082_WYG_027-11b>
於側㣲患其德望之未充而典刑之未練舍騏驥而不
御臨長道以咨嗟昔人病之予何疑者具官某文冠多
士有揚雄之遺風仕歴三朝守劉向之忠節早事仁祖
首開社稷之言晩說裕陵復陳堯舜之道自處於義歸
不待年身友漁樵已無求於當世名書簡册恍或疑其
古人兹予纉服之初日思講議之益謂白首窮經之樂
尚可推以與人而真祠訪道之遊足使退而養志勉狥
予意毋留所安可
<pb:KR4d0082_WYG_027-12a>
　　呉師仁可越州司法充杭州敎授尹才虢州司戸
　　　田述古襄州司法蘇昞邠州司戸
勑進士某等古者舉逸民以懷天下朕以爾等皆以行
義聞於鄉黨故命之一官試之行事其勉於從政以效
聲聞之美可依前件
　　叔諄先因殺人追官勒停已叙今叙右千牛衛將軍
勑具官某貴而犯法義不得宥過而知改恩不廢叙往
服恩命而知義之可畏庶免於咎可
<pb:KR4d0082_WYG_027-12b>
　　黃履磨勘改朝請郎
勑漢孝宣帝勵精為政二千石有治理效輒増秩賜金
朕追想其風欲見之於事而況積勞之久於法當遷者
乎具官某頃自禁林出為方伯推其所學施於有政表
賢奬善有古人之節考績應格吏以叙聞其益勉於裕
民無使循吏之賞獨隆於前世可
　　宋彦圖轉内殿崇班再知歸信容城縣臧定國轉
　　　西頭供奉官再任縣尉
<pb:KR4d0082_WYG_027-13a>
勑具官某等疆場之吏勇者或以致寇怯者易以納侮
朕方欲慎守四境以綏靖四夷求勇怯之中而有司以
爾名聞各仍舊官以增新秩謹修邊政思稱朕意可依
前件
　　張利一自真定緫管移知代州
勑邊之宿將國之干城處則為民社之寄欲其不擾動
則當金鼓之任貴其知變兼是二者實難其人具官某
世為將家久習疆事持重有守得將吏之心善覘多權
<pb:KR4d0082_WYG_027-13b>
知敵國之變雁門極邊宻邇獯鬻朕方懷柔逺人以寧
中國爾其謹守吾圉示之以信而裁之以義適寛猛之
中以稱予意可依前件
　　莊公岳成都提刑蘇泌利州運判
勑莊公岳等守令賢否朝廷不能自知天下利病吏民
不能自言宣吾德澤於下而達民情於上者部使者也
朕既選用舊人而去其貪暴詔舉新進而汰其不以實
者矣以爾公岳久任刺舉所至稱治以爾泌家世文雅
<pb:KR4d0082_WYG_027-14a>
通於吏事益利嶮逺民罹茶鹽苗役之害罷瘵未復朕
念之深矣其悉乃心謹察苛吏與民休息毋廢朕命可
依前件
　　内臣馮景(見任文思副使知父以園業獻安仁保/佑夫人曾得銀帛父亡詐認園地降一)
　　　(官/)
勑具官某以欺得罪律既重矣觀望高下情尤不可赦
也奪爵一等益務循省以蓋其咎可
　　胡宗哲遂州張太寧漢州
<pb:KR4d0082_WYG_027-14b>
勑具官胡宗哲等朕惟西南之逺弛鹽利之害議茶𣙜
之弊以寛其人矣惟是役法久而未定吏縁為奸人或
告病夫因事制宜法不能盡順民施法貴在守令宗哲
家世公卿習於吏事太寧生長蜀漢知其風俗遂漢名
郡皆東西蜀之重地茍能平心正身首治繇事以寛民
力則太守之職舉矣可
　　李梴知唐州
勑具官某異時為郡清心潔巳平政理訟斯為賢太守
<pb:KR4d0082_WYG_027-15a>
矣朕方變役法之弊新故紛然民意未定京西俗窶役
勞治之尤難以爾常試為郡條敎不煩往宣朕意勤察
貪吏使民忘繇事之勤此朕所望於二千石也可
　　崔仝通判延州
勑具官某將帥治邊以軍政為重至於均賦役平獄訟
實倉廩郡丞事也使者以爾才稱往貳高奴克勤庶事
以分帥臣之勞可
　　王純臣通判岷州
<pb:KR4d0082_WYG_027-15b>
勑具官某朝廷始復洮岷以其初附闊其憲令吏縁是
為奸政事不舉今其郡縣日益完矣居其官者當以近
地為比爾以選往其謹守條約毋以逺故廢職可
　　姚兕磨勘轉東上閤門使
勑具官某爾以勇氣聞於西陲奮身稠人致位通顯夫
論功而賞雖如邱山不以為重考績而遷差之毫釐有
不能得國有常典朕弗敢私勉勤庶官以靖疆場可
　　丁隲太常博士
<pb:KR4d0082_WYG_027-16a>
勑具官某朕方出滯淹以修庶政舉㢘退以靖風俗以
爾學有本原聲聞東南一時交遊皆致位通顯而循黙
自守浮沈管庫將二十年不以為恥奉常禮樂之地敎
化所從出也因其職事而施爾舊學朕將觀焉可
　　常安民大理寺丞
勑具官某吏習於法而不更治民閑於論報而不知為
政朕疑其未能盡法之變也爾以經術進而治縣有聞
考課稱最往蒞丞事庶幾有補於法可
<pb:KR4d0082_WYG_027-16b>
　　田子諒湖南運判
勑具官某天下之治緩急相矯常過其中乃者常為刻
覈之政矣其弊也事徒文具而民受其病今予欲以寛
治民憂其末流頽弛而莫振夫推予意而布之州縣部
使者之事也公卿言爾才力有餘試之南方寛而不弛
察而不苛則予爾嘉可
　　鄭佶都水監丞陳安民簿
勑具官某等朕既平政以便民民少安矣而大河以北
<pb:KR4d0082_WYG_027-17a>
水不潤下昏墊為虐故當今之政水事為急以爾佶甞
丞水官練達有素以爾安民屢試民事治辦見稱其益
講求本原以稱厥職可
　　葉康弼知劍州
勑具官某朕銓綜庶工奬勵失職思使中外樂事勸功
相勉以治爾昔以選任使者中以事廢盤桓不試普安
蜀漢之咽賓旅之㑹地雜磝衍民艱於食往修厥官以
稱恩命可
<pb:KR4d0082_WYG_027-17b>
　　謝卿材河北轉運使(自陜漕徙/)
勑三路之重一也關中夏秋豐穰羌人欵附而河朔大
水人民流離北顧之憂於是為急具官某强敏而惠靖
重而文風節之厚追配古人踐歴之久號稱循吏今河
決西流而堤防未立民棲邱隴而播種未期爾能相壅
決之宜通有無之積以寛民力而紓吾憂此朕所以用
爾於北方之意也可
　　蔡卞磨勘朝奉郎
<pb:KR4d0082_WYG_027-18a>
勑朕俾侍從之臣出守四方試之從政以觀其才而有
司考課積勞應格國有成法非予所私具官蔡卞奮由
文藝久踐臺省欲效才實之美自詭民社之政宣城古
郡晉唐名臣臨長其地者風績相望也爾其勉思古人
以修條敎服我新命以寵吏民可
　　丁恂少府主簿
勑具官某古者謂少府為天子私藏朕為天下夫復何
私惟是技巧之工以供禮樂之用爾以吏能掌其典籍
<pb:KR4d0082_WYG_027-18b>
法度之事其講明之可依前件
　　張構再知豐州
勑具官某爾既甞為九原矣知其風俗而習其吏民治
之為易使他吏往雖得賢者要必久而後治也使者既
以爾言勉悉乃心綏我疆事可
　　吕大防中書侍郎
勑用人先於求舊為政莫如守成朕若稽祖宗之逺猷
祇敬神考之近事網羅遺放而奬任勲舊崇尚寛簡而
<pb:KR4d0082_WYG_027-19a>
慎守典刑茲予一時股肱之臣率皆三朝髦儁之選圖
任之意炳然可知具官某器宇博深才智强敏早遇英
祖亟聞直諒之言中事裕陵不改忠誠之節翺翔外服
所臨有聲綜轄中臺百務咸舉甚和而理處劇不煩朕
方欲力行忠厚而患其末流之惰媮追復賦役而惡夫
下吏之侵擾思與在位同協厥中往貳西臺之隆益敦
大政之本朕既開懷以用善士亦誠意以報予其克一
心同底于道可
<pb:KR4d0082_WYG_027-19b>
　　劉摯右丞
勑漢御史大夫能任其職則為丞相近世中執法議論
不撓亦補執政昔我仁祖優養正士開受直言時則有
若包拯張昇之流咸以敢言獲聞大政舊俗已逺此風
寂寥容悦相承亦棄不用朕追懷先正選建忠賢諤諤
之聲庶幾前列具官某早以御史祇事裕陵力陳是非
不避權寵十年流落志氣不衰召置臺端首開正論進
任中司之要屢聞白簡之言風聲凛然國是以定朕欲
<pb:KR4d0082_WYG_027-20a>
試其行事之實是用付以右轄之權治忽所闗寄任尤
重夫以言責人甚易以義持已實難爾其勉之毋使輔
政之功不若言事之效可
　　傅堯俞御史中丞
勑枉直未定決於䋲墨之平是非相乗臨以法度之士
比朕纘服之始羣議紛然實賴耳目之司力陳骨鯁之
論逮茲閲歳没以成風然而神明存乎其人衆正可以
無咎余欲一變至道固須多士以寧具官某凛然直諒
<pb:KR4d0082_WYG_027-20b>
之風出於愷悌之性早為御史議禮不阿中列諌垣言
政多牾流落雖久志氣益堅俾還侍於燕閒日有聞於
禮義執法之任非爾而誰蓋政無舊新以便民為本人
無彼此以得賢為先朕將允執厥中爾尚不牽於俗可
　　張端落致仕依前朝奉郎
勑具官某君子之仕進退無常惟義所在爾昔以强敏
之資達於從政由病賜告未老而歸比於恬養之餘復
有願仕之意朕方篤於求舊急於用人祇服前官以聴
<pb:KR4d0082_WYG_027-21a>
新命可
　　孟永和轉軍器庫副使兼翰林醫官副使
勑具官某以醫為職生死係焉不幸而失豈專其罪比
更大霈其益進厥官俾精術業以答恩命可依前件
　　蔡卞知江寧府
勑左右近臣入備侍従出典藩服習知朝廷號令之意
灼見吏民情偽之本此朕所以歴試在位而成就人才
之道也具官某文華之美發自早年才力之優見於治
<pb:KR4d0082_WYG_027-21b>
郡宣城之政數月而成秣陵之徙百里而近既助予治
亦安爾私勉修厥官以答恩寵可
　　王安禮知楊州
勑淮南天下之重鎮也俗本剽輕習呉楚之舊歳仍水
旱有流亡之憂朕深念其民尤慎所付思得朝廷之舊
以殿東南之衝具官某吏治有餘儒雅足用昔為京兆
休有治功其發擿奸伏明而不苛其推行惠術寛而中
理遂領臺轄以秉國成方先帝勵精求治之秋有大臣
<pb:KR4d0082_WYG_027-22a>
進賢退奸之助久於外服稍易近邦其克為朕舉荒政
以惠民謹追胥以助治寛我南顧康此凶年可
　　林希知宣州
勑具官某爾名在文學之科而才兼政事之選比以呉
郡生齒蕃衍學者如林假爾才名以重其守而僑籍所
在重以親嫌飛章自陳懇求易地宣城大藩亦東南之
要往蒞其治服我異恩可
　　王舜圭(確山縣尉獲賊二十/一人除左班殿直)
<pb:KR4d0082_WYG_027-22b>
勑具官某盜發鄰境而能率衆攻討殱其徒黨非特武
力之勝抑亦智慮有過人者矣寵以勇爵以為能吏之
勸可
　
　
　
　
　欒城集巻二十七

<pb:KR4d0082_WYG_028-1a>
欽定四庫全書
　欒城集巻二十八
　　　　　　　　　　　　　宋　蘇轍　撰
　西掖告詞六十一首
