# -*- mode: mandoku-view -*-
#+TITLE: 欒城集
#+DATE: 2015-09-23 10:20:47
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 47


辭免恩命表狀劄子一十六首
　　辭起居郎狀
右臣今月十九日准閤門告報巳有告命除臣起居郎
者伏念臣頃自疎外擢居諫垣衰廢之餘才力耗竭黽
俛歲月無所建眀近因朝廷除張頡為户部侍郎杜紘
為右司郎中公議紛然謂非其人臣繼上封章極言其
事杜紘雖才性鄙佞㸃辱華要而罪惡未著臣亦不敢
<pb:KR4d0082_WYG_047-9b>
力言至如張頡為性嶮躁臨事乖方厯任以來罪狀山
積臣以為事既眀白是以前後五次上言不知頡久事
權植根深固一為左右之所保任遂致聖意確然不移
臣屢獻狂言誠不量力雖聖恩寛貸未賜譴訶豈敢冒
昧寵榮復塵要近言不稱職臣猶自知當黜反遷衆必
指笑伏乞特回誤恩除臣一外任差遣俾臣得免清議
不勝幸甚所有前件告命臣不敢祗受謹録奏聞伏候
敇㫖
<pb:KR4d0082_WYG_047-10a>
　　第二狀
右臣准今月二十三日尚書省劄子以臣奏乞免起居
郎恩命奉聖㫖不許辭免者君父之命所當敬從臣實
何人敢有固執特以臣前言張頡除户部侍郎不當前
後五状不䝉施行頡之罪名著在案牘傳於公議而大
臣主之愈力朝廷用之不疑則是臣謗毁忠賢眩惑天
聽狂妄之誅所不當赦臣今不敢復論其事但以言為
職言既不用理當廢黜衘愧冒寵義實不安伏乞檢臣
<pb:KR4d0082_WYG_047-10b>
前奏除臣一外任差遣以全臣進退之分所有起居郎
告命臣不敢祗受謹録奏聞伏候敕㫖
　　免修條支賜劄子
臣准門下中書後省關准吏部牒以臣詳定參校六曹
寺監吏人額禄文字并修條特支銀絹各五十疋兩竊
縁編修條貫及裁定吏額皆上禀朝廷論議下頼官吏
勤力臣居其間别無勞効冒昧恩賞情所不安况范百
禄等巳有文字辭免乞贈檢㑹一處施行特寢誤恩以
<pb:KR4d0082_WYG_047-11a>
安愚分取進止
　　第二狀
臣近准尚書省劄子奉聖㫖不許臣辭免詳定吏額并
修條特支銀絹者聖恩深厚不廢微勞豈合固辭上煩
天聽然念臣頃自遭遇曾未數年致位近侍其間因縁
職事催督官吏修定舊條在於㣲臣絶無分毫之効若
皆一一僥倖恩賞實愧心顔伏乞聖慈察臣誠心非有
矯飾追寢成命以安愚衷取進止
<pb:KR4d0082_WYG_047-11b>
　　辭召試中書舍人狀
右臣今月二十二日奉聖㫖召試中書舍人者伏念臣
頃自外官擢任言責雖繼陳狂瞽而報効蔑然遽䝉聖
恩執筆柱下復縁乏使權掌命書資淺才㣲寵恩沓至
自知非稱而况人言方欲上書自陳以辭要劇忽聞召
命震越非常况今多士盈廷詞臣間出或久次不用或
沉伏未聞豈患無人以備任使顧臣才力短拙重以衰
殘曽未逾年致身華近必貽公議難以自安伏乞追回
<pb:KR4d0082_WYG_047-12a>
誤恩少安愚分謹録奏聞伏候敇㫖
　　第二狀
右臣今月某日准閤門告報䝉聖恩除臣試中書舍人
者頃䝉特㫖召中堂辭避不從俛而就遂忝成命意終
不安雖知區區寸誠不能仰回天聽而匹夫之志終欲
必行葢人臣事君本求知遇有命不受近於不情然臣
以義而言有三不可伏念臣少從父學稍知為文憂患
以來筆硯都廢今雖勉强心志巳衰此一不可也臣
<pb:KR4d0082_WYG_047-12b>
昨自縣道召充諫宫旋叨左史仍兼詞命駢繁寵數併
在一年臣猶知非况復公議此二不可也内外兩制素
號要途兄軾頃已擢在禁林臣今安敢復據西掖非獨
畏避譏評實亦恐懼溢滿此三不可也臣既無一堪而
有三不可冒昧寵禄將安用之伏乞聖慈鑒臣愚誠特
寢前命俾臣得安閑地少弭人言則臣圖報恩私尚有
他日謹具狀奏聞伏候敇㫖
　　辭户部侍郎劄子
<pb:KR4d0082_WYG_047-13a>
臣准尚書省劄子巳降誥命除臣依前朝奉郎試户部
侍郎奉聖㫖管句右曹者待罪西掖雖已朞年齷齪文
墨之間愧負寵禄之厚豈期過聽特有甄升竊以户部
右曹兼領昔日金倉司農之政侍郎職事専治天下差
繇市易之餘奏請紛然法度未定方欲酌今昔之中制
采吏民之公言宜得强眀練達之人立成久逺通融之
法如臣暗陋何以克當願回誤恩别選能吏俾臣愚獲
安于微分而國事不失為得人公私兩宜衆議為允懇
<pb:KR4d0082_WYG_047-13b>
迫之至冒昧以聞取進止
　　辭吏部侍郎劄子
臣准尚書省劄子巳降誥命除臣試尚書吏部侍郎奉
聖㫖令管句右選者臣待罪民部一朞且半才㣲事劇
智力俱殫方欲干扣聖眀稍求閒地而猥䝉進擢俾佐
天官地望愈華職業尤夥見今選集之士五六千人一
失銓量人言可畏伏望聖慈矜臣不逮察臣無他除臣
一閒慢差遣上以明朝廷用人之公下以全愚臣知止
<pb:KR4d0082_WYG_047-14a>
之分干冒天威進退失措取進止
　　辭翰林學士劄子
臣今月十四日准閤門告報已降誥命除臣翰林學士
知制誥者臣頃在民曹頗經歲月不能均調有無仰助
邦計日虞曠弛以速刑誅朝廷曲賜保全巳為至幸復
加進擢必致煩言近被除書參掌吏選雖云寵命猶麗
諸曹臣自量空疎尋巳辭避而况玉堂之清秘號為詞
臣之極選臣兄軾舊以文學見稱流輩猶復畏避不敢
<pb:KR4d0082_WYG_047-14b>
久居得請江湖如釋重負在臣微陋實為叨竊兄出弟
處或謂朝廷私臣一家地近職嚴姑願朝廷厯選多士
雖或未欲置臣於外猶願特許假臣以閒茍未滿盈庶
可驅策悃誠迫切進退兢危伏望聖慈即賜俞允取進
止
　　辭御史中丞劄子
臣待罪禁林行將一歲兼權吏部復又累月常恐才小
責重有一曠敗孤負聖恩今月三日得閤門報准告除
<pb:KR4d0082_WYG_047-15a>
臣御史中丞充龍圖閣學士聞命震恐㒺知所措葢自
二聖臨御所用執法今於六人或由此進用或因事罷
去凡任人之得失實係朝廷之重輕官吏視之以啓勤
怠之心邪正因之以知消長之候是以前代所選至慎
至難如臣鄙凡何以堪此况復職冠河圖之祕亦非近
事之比雖朝廷過聽欲以寵借小臣而臣自度量顧願
少安愚分重念臣頃者為邑江外被召還朝曾未五年
遍厯華近無尺寸之功徳荷山岳之恩私區區之誠每
<pb:KR4d0082_WYG_047-15b>
虞傾覆若復冒居要任誠異本心况臣非獨自為身謀
亦為朝廷惜此過舉伏乞追寢成命退就閒官上全知
人之眀下安守節之義惶恐迫切不知所裁取進止
　　辭尚書右丞劄子
臣今月五日准閤門告報䝉恩除中大夫守尚書右丞
者臣備位南臺言事無補上負朝廷開納之意下辜朋
友責望之誠徒以厚恩未酬欲去不忍豈謂非常之命
猥加無補之臣矧復二轄之官萬幾所在茍用人之一
<pb:KR4d0082_WYG_047-16a>
失實取輕於四方如臣奮自諸生誤叨近侍崎嶇縣道
曾未數年出入周行莫聞顯効資地淺薄積薪有後來
之譏徳業空虚在梁有不稱之誚伏乞追寢成命少安
愚𠂻上以全二聖知人之眀下以成孤臣審已之分臣
無任祈天待命激切屏營之至取進止
　　第二狀
臣䝉恩除中大夫守尚書右丞今日雖巳具劄子辭免
然意有未盡君父之前不敢復隠謹具披露惟陛下察
<pb:KR4d0082_WYG_047-16b>
之伏念臣幼無他師學於先臣洵而臣兄軾與臣皆學
藝業先成每相訓誘其後不幸早孤友愛備至逮此成
立皆兄之力也頃者兄弟同列侍從臣已自愧於心今
兹超遷丞轄中臺與聞政事而臣兄軾適自外召還為
吏部尚書顧出臣下復以臣故移翰林承㫖臣之私意
實不遑安况軾之為人文學政事過臣逺甚此自陛下
所悉臣不敢逺慕古人内舉親戚無所迴避只乞寢臣
新命若得與兄軾同為從官竭力圖報亦未必無補也
<pb:KR4d0082_WYG_047-17a>
如此則公議既允私意獲安其於愚臣實為至幸取進
止
　　第三狀
臣今月某日伏䝉聖恩賜臣詔書一道不允臣辭免恩
命者命降自天輒形懇避恩不加譴猶辱訓詞輒縁覆
燾之私復伸愚陋之懇葢陳力事上常自止於不能而
量才用人亦當矜其巳竭况臣位居執法職在繩愆茍
有官非其人爵踰於德法所當治臣敢弗言今者擢置
<pb:KR4d0082_WYG_047-17b>
近班實為虚授若遂黽俛居位臣既自巳知非茍復傳
播於人衆必指為無恥在他人猶為不可况本職之所
當言幸別選於長才冀稍安於私意再殫誠悃非敢飾
詞所有誥命不敢祗受臣無任震越待罪之至取進止
　　第四狀
臣今月某日䝉恩差到某官齎降詔書一道以臣再辭
恩命不允所請者特遣使車宣布君命里巷改觀親黨
增光雖聖聰之未回抑愚言之可聽與其順㫖而使聖
<pb:KR4d0082_WYG_047-18a>
朝不獲所任曷若違命而使柄臣舉惟其人用此力辭
期於得請昔楚有子玉文公為之仄席衛多君子季札
知其未亂若公卿類皆骨鯁則精神足以折衝今雖忠
賢在朝股肱恊力不宜雜用小器以示乏人臣能知難
國之福也茍不度德民何觀焉尚冀察臣危誠追寢前
命俾得粗陳薄技以効一官既獲謀身之宜非無報國
之所進退兩得家國俱安其於微臣豈非厚賜無任恐
懼懇禱之至取進止
<pb:KR4d0082_WYG_047-18b>
　　免尚書右丞表
臣轍言伏奉誥命䝉恩除臣中大夫守尚書右丞者首
居言責無補聖時方有黜幽之虞遽聞躐等之命辭而
不獲情實難安臣轍誠惶誠恐頓首頓首伏念臣家世
寒賤兄弟戅直早坐狂言流落江湖而不返晩逢興運
聮翩禁近以偷安恃聖神之誤知蹈嶮夷而莫顧前後
厯居於臺諫彈擊多召於怨尤每圖自安之宜惟有早
退之便徒以受恩未報中夕以興進退皆艱徬徨自失
<pb:KR4d0082_WYG_047-19a>
敢有望於殊寵以自速於煩言矧兹丞轄之嚴號居弼
諧之貳觀用人之當否知為國之重輕如臣迂濶而寡
謀孤直而多怨進用兹始已或紛然眷遇儻隆安能自
保伏望太皇太后陛下眷求一徳以允僉言慎名器之
假人念衣裳之在笥亟收前命以保危蹤茍無隕越之
憂盡出生成之造臣無任祈天竢命激切屏營之至謹
奉表陳免以聞
　　第二表
<pb:KR4d0082_WYG_047-19b>
臣轍言伏奉誥命䝉恩除臣中大夫守尚書右丞者臺
轄之重國論所存顧惟尺寸之材向與棟梁之選比陳
誠懇尚閟俞音臣轍誠惶誠恐頓首頓首伏念臣家世
寒儒僅守父兄之樸學文史末技不通邦國之大猷頃
自元祐之初偶緣乏使召自南遷之後遽責使言旋由
左史而踐掖垣復從右户以居翰苑迨兹執法曽未數
年言何補於聖明志已殫於憂責以一日遭逢之幸擅
諸臣積累之榮方懐滿溢之虞願求閒散之便豈意恩
<pb:KR4d0082_WYG_047-20a>
私之横被復叨丞轄之近班自昔政事之臣非處書生
之地既犯不韙其何敢安伏望皇帝陛下以徳愛人量
才付位深察斗筲之陋難堪鍾鼎之藏追還誤恩選建
明德俾賢愚各安其所則中外無復間言其於㣲臣受
賜多矣臣無任祈天竢命激切屏營之至謹奉表陳免
以聞
　
　
<pb:KR4d0082_WYG_047-20b>
　
　
　
　
　
　
　
　欒城集巻四十七

<pb:KR4d0082_WYG_048-1a>
欽定四庫全書
　欒城集卷
