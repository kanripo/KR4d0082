# -*- mode: mandoku-view -*-
#+TITLE: 欒城集
#+DATE: 2015-09-23 10:20:46
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 32


　西掖告詞四十九首
　　苗貴妃三代
　　　曽祖
勑昔我仁祖刑于室家以御于邦國下迨嬪御化其徳
風罔不賢淑迄兹三世猶有耆舊儀于六宫故其祖考
<pb:KR4d0082_WYG_032-1b>
日益尊顯貴妃苗氏曽祖祚潜徳不耀乆而後彰至于
曽孫寵託宫掖兹因大享祗率舊章命為上公封以成
國九原有知尚克嘉此可
　　　曽祖母
勑天之報施昭然不誣世之顯榮皆有由始而况迨事
皇祖流澤私親夫豈偶然而至於是貴妃苗氏曽祖母
馮氏柔嘉之徳見紀於族人慈儉之風有聞於後世乃
眷曽孫之貴親承大享之休易湯沐之舊封為窀穸之
<pb:KR4d0082_WYG_032-2a>
新寵服我成命世世不忘可
　　　祖
勑朕嗣守鴻圖初見上帝推衍大澤丕冐海隅矧惟先
朝舊人外家通貴恩自近始宜無與先貴妃苗氏祖仁
恭隠約之中操修以禮被寵光於来裔知報施之不誣
官為上公已極人臣之貴地分全楚復推列國之雄錫
是閔章以賁幽壤可
　　　祖母
<pb:KR4d0082_WYG_032-2b>
勑朝廷寵綏臣庶褒顯其先惟有四輔之崇乃錫三世
之命其於禁掖殆無㡬人貴妃苗氏祖母袁氏容徳之
修著於宗黨福禄之盛及其子孫方予熈事之終胙以
成國之賦賁爾廟祀世世保之可
　　　父
勑於赫皇祖仁覆四方永懐弓劒之遥不㤀簪履之舊
而况逮事左右今為老成宜其尊親特被休寵貴妃苗
氏父某躬有懿行篤生淑人既壽且康允仁而信薦經
<pb:KR4d0082_WYG_032-3a>
元祀之慶每極追崇之榮肇錫大名以配隆爵宻章之
賜澤及九泉可
　　　母
勑故舊不遺則民不偷矧吾三朝之人獨享百年之福
眷爾近戚予何可忘貴妃苗氏母裴氏徽柔靖恭幽閑
肅敬行應家人之美慶鍾女子之祥兹予大享之成肇
易新封之寵漏泉之澤存沒兼榮可
　　文臣升朝封父母妻
<pb:KR4d0082_WYG_032-3b>
　　　父
勑具官某父某朕毖祀總章陟配神考子大夫犇走厥
服咸與有勞推予嚴父之心為爾顯親之慶錫命之寵
壽考不忘可
　　　母
勑具官某母某氏慈恵有以宜家肅敬可以教子乃者
大享之禮百執咸事朕寵綏忠孝之心推本源流之自
疏爾爵邑以榮子孫可
<pb:KR4d0082_WYG_032-4a>
　　　妻
勑具官某妻某氏士大夫出仕于朝能以恭儉正直成
羔羊之美必有淑女以治其私用能退食委蛇無内顧
之慮朕方推帝澤於天下其何愛一邑不以寵其家人
可
　　文臣升朝追封父母妻
　　　父
勑朕具官某父某合宫之享義存嚴父朕惟天下之士
<pb:KR4d0082_WYG_032-4b>
追養之誠上下無間是用推予錫命之寵旌爾教忠之
勤九原有知尚服休命可
　　　母
勑具官某母某氏生能正家沒有良子欲盡劬勞之報
莫如爵命之隆方大賚於總章宜肇新其湯沐服我休
命世世不㤀可
　　　妻
勑具官某妻某氏恭事君子宜其家人勤勞則同而寵
<pb:KR4d0082_WYG_032-5a>
榮莫及存沒之念終身惻焉方予慶賜之行肇加脂澤
之奉賁于窀穸尚克嘉之可
　　范鎮父
勑士有歴事三世秉持一心志懐金石之堅言為社稷
之計耄期不亂清靜無求訪之古人殆亦無㡬朕既復
命以位思見其人旋觀徳業之崇知有源流之自具官
某父某隠居閭巷名出搢紳以孝弟為傳家之資以詩
書為教子之實自修於方寸之内責報於百年之間子
<pb:KR4d0082_WYG_032-5b>
孫勃興冠冕相繼方予大享之慶錫以追崇之榮開府
之儀比隆於三事漏泉之澤少慰於終天可
　　鮮于侁父母
　　　父
勑朕既得直諒多聞之士而寘之禮樂之司擢之諫諍
之列矣乃者總章大享來相于庭因予嚴父之心成爾
顯親之願具官某父某懐抱美志博通古文上自河圖
洛書下及天文地理無有不綜庶㡬古人巻懐而歸以
<pb:KR4d0082_WYG_032-6a>
遺後嗣金章紫綬雖不及其平生宻印閔書示追榮於
泉壤可
　　　母
勑婦人之賢室家所賴上能使其君子有羔羊正直之
行下能使其後世有麟趾信厚之風詩人所嘉於今猶
信朕既得其子以知其親具官某母趙氏江漢之行山
河其容手執詩書親教子弟雖負米而養自有孝弟之
歡而列鼎以祠莫盡劬勞之報宜易脂田之奉仍加䄖
<pb:KR4d0082_WYG_032-6b>
翟之榮追賁九原以慰存沒可
　　陳曼父閏(曼任登州録事父閏年/九十一以敕封承務郎)
勑具官某父某總章之慶凡通籍之士皆獲爵命其親
朕惟子大夫沉於下僚家有髦期之養而寵榮不及念
之惻焉錫爾一命以綏子孫之志可
　　錢勰父母
　　　父
勑錢氏舉國内附俾吳越之人免兵革之亂子孫受封
<pb:KR4d0082_WYG_032-7a>
帶河礪山藏在盟府矧其後世賢傑間出赫奕相望其
於追崇安可復後具官某父某貫穿墳史練逹典章博
辯有文絶出倫輩父子兄弟進以直言譽喧一時望以
卿相中道而隕報在後昆儼然侍從之華與我總章之
祀寵之開府載是閔書九原有知服命無斁可
　　　母
勑婦人之貴當從其夫禮變古今義均存沒肆予大享
之慶俾極追封之榮具官某母某氏育徳髙門作嬪大
<pb:KR4d0082_WYG_032-7b>
族生知圖史之樂不煩保傅之箴餘慶在其子孫清風
播於宗黨肇封成國光有翟衣錫此宻章寵爾廟祏可
　　李瑋三代
　　　曽祖
勑昔我仁祖敦睦九族以和萬邦顧惟念母之深特厚
外家之禮往事雖逺此恩未移具官李瑋曽祖某懐抱
美志浮沉人間孝弟篤於父兄忠信驗於朋友天道不
謟報在子孫人爵自高寵極師保肆予大享之慶肇易
<pb:KR4d0082_WYG_032-8a>
三秦之封九原有知服我休命可
　　　祖
勑成王之母邑姜齊侯世受其祉宣王之母申后申伯
亦賴其寵矧我皇祖之聖重以李氏之賢子孫相承冠
冕日盛追崇之典國有舊章具官李瑋祖某隠約之中
操修以禮克有淑女篤生聖人寵雖不逮於平生澤尚
可加於来裔比因秋享肇易國封錫是閔書以寵廟祀
可
<pb:KR4d0082_WYG_032-8b>
　　　父
勑朕深惟仁祖之意寵綏元舅之家申錫婚姻以固恩
禮乃眷奠邦之嗣來相合宫之祠熈事告成鴻恩先及
具官李瑋父某貴而能降富而不驕諸子之賢迭為將
帥大邦之寵更王齊秦肇新錫命之書以慰終天之感
可
　　王堅父
勑朕惟景徳祥符之間治定功成庶㡬三代時維丞相
<pb:KR4d0082_WYG_032-9a>
魏公左右厥辟同底于道於穆清廟卒配烝享至於慶
厯嘉祐之際克有賢子不墜厥家出入中外允文允武
兹予季秋大享追念先正之後有能在朝相我熈事宜
有褒寵以勸百官具官某父某始以諫諍名聞朝廷終
以將帥威加戎狄父錫之慶子成厥功故雖富貴顯融
赫奕再世而天下之議不以為過生為六官之長没加
三事之榮匪予爾私惟徳之報可
　　曽布父
<pb:KR4d0082_WYG_032-9b>
勑曽氏系出東魯淵源師友本於孔氏譜牒詳具雖逺
而明子孫盛大繼顯於世具官某父某文學之美肖其
先人議論之長信於来世仕而不遇志存於書沒而愈
彰慶鍾厥子屬詞比事粲然有古人之風理財禦邊卓
然有當世之具才智競爽爵秩同升其於縉紳殆無一
二朕既任以事恩寵其先今兹大享告成顯親沛澤追
錫崇階之贈以慰九原之知可
　　蔡確父母
<pb:KR4d0082_WYG_032-10a>
　　　父
勑位極三師而爵封大國雖元勲盛徳有不能至者矣
而將相大臣欲顯其親者得之吾是以知積善之為難
而有子之為貴也具官某父某濳於下僚不求聞逹躬
有懿行乆乃發揚美哉中子之賢任予元宰之事乆厭
機務退守便蕃深念教忠之勞求易苴茅之賜大名奥
壤雖為甸服之雄全楚新邦願即故鄉之近九原未冺
尚克嘉之可
<pb:KR4d0082_WYG_032-10b>
　　　母
勑貴以其子而爵從其夫此婦人之禮也時予舊相之
寵告我念母之誠亦何愛於大邦不以成其純孝具官
某母某氏仁以逮下嚴於治家禮先中饋之勤恩遍外
姻之廣命之不淑沒有餘哀肇易脂田之封永保荆人
之國寵爾廟室以利後人可
　　秦晉國安仁保祐夫人張氏祖祖母父母
　　　祖
<pb:KR4d0082_WYG_032-11a>
勑具官某祖某朕追懐弓劒之遥不遺簪履之舊矧功
存於保䕶而寵極於平生宜因大享之恩成其尊祖之
念寵加列衛追賁九泉可
　　　祖母
勑具官某祖母某氏朕祗祀合宫嚴配聖考思其志意
恍焉如存是以推廣舊恩施及幽逺肇易脂田之奉以
申追逺之誠可
　　　父
<pb:KR4d0082_WYG_032-11b>
勑具官某父某朕孝愛之深無徳不報永惟保育之舊
夙著劬勞之恩方大享之告成宜顯親之施及諸衛之
貴存沒兼榮可
　　　母
勑具官某母某氏爾蚤以息女之良功存蕃邸之養報
已隆於貴顯恩宜逮於存亡肇新湯沐之封以為幽㝠
之慰可
　　世采母李氏安康郡太君世智母何氏永昌郡太君
<pb:KR4d0082_WYG_032-12a>
　　母
勑嚴父配天國之大禮也以子貴母三代之舊章也兹
予大賚之慶澤被含生之倫矧於近親志切追逺錫命
之典其何可㤀具官某母某氏承上克恭臨下以禮生
著御家之法歿聞有子之賢賜湯沐於大邦為窀穸之
餘寵九原未泯尚克嘉之可
　　張方平父
勑士之懐抱志節老於山林不求聞知者何可勝數永
<pb:KR4d0082_WYG_032-12b>
惟公卿之貴本由父祖之賢行義絶倫聲聞不著特縁
有子得列於朝追想風猷不忘嘉歎具官某父某性本
静重行極髙明宴坐一室之間心遊萬物之表澹然自
守寡笑與言遂以絶人之姿深積傳家之慶柱石之寄
嘗參二府之崇几杖之儀又已十年之乆比縁昭配許
以侍祠宜因均福之恩懋錫追崇之典地分全魏爵列
上公九原有知服我休命可
　　李端愿父母
<pb:KR4d0082_WYG_032-13a>
　　　父
勑富而好禮貴而不驕勢憑戚里之榮躬被儒者之節
昔聞其語未見其人具官某父某爵本傳家親聯築館
進退以禮無世禄之非交友多賢盡當時之傑被遇前
聖流芳後来有子而賢乆列東宫之貴開府以贈仍因
西土之封錫是閔章賁爾幽隧可
　　　母
勑帝乙歸妹而交泰之功著王姬之車而肅雝之禮成
<pb:KR4d0082_WYG_032-13b>
風化所由恩禮當異具官某母某氏淵源之盛當世莫
倫禮義之隆至今傳誦儼若姑嫜之奉穆然閨壼之風
車服下於王后而不以驕人子孫衆如螽斯而要於守
法故能奕世不墜休聲愈隆兹予大享之成因爾故封
之廣閔書宻印寵數不渝可
　　張方平祖
勑朝廷優二府之臣列三世之贈眷我耆舊退處鄉閭
方大享之告成宜申錫於休命賁及祖廟進封大邦具
<pb:KR4d0082_WYG_032-14a>
官某祖某修身正家而聲被於宗黨居約履順而福流
於子孫力行於方寸之間得報於百年之後朝之大老
惟爾元孫肇新淇隩之封増寵師臣之貌告于幽隧服
此優恩可
　　富紹庭母
勑朕追懐先正之臣建功當年流澤後世時惟丞相臨
淄公以甘盤之舊股肱太平丞相韓公以魏丙之賢翼
亮數世風流未逺家事落然比因大享之成重興追逺
<pb:KR4d0082_WYG_032-14b>
之念具官某母某氏臨淄公之子而韓公之配也幼服
圖史之訓晚同忠義之勤有徳有年五福兼備奄從淪
謝中外咨嗟兹用不忘舊勲寵加新命因其封國之故
以明有子之良賁爾宗祧世世無斁可
　　蔡朦父挺贈開府儀同三司
勑昔我皇考分命守將鎮撫四夷時惟西羌弗克靖順
實賴良帥是震是服遂以顯績進登西樞命之不融中
道而殞聲蹟之美于今不忘具官某父某謀猷靖深勲
<pb:KR4d0082_WYG_032-15a>
業崇茂治邊之略紀于一時經逺之功著于来世比縁
陟配之享永懐先正之良追錫崇階比儀三事有子之
慶奕世嘉之可
　　劉攽母
勑婦人之賢著於麟趾贈禮之盛極於翬衣朕親享合
宫加惠百辟矧復從官之列来告念母之誠可無異恩
以示追逺具官某母某氏篤生大族作配名儒環佩之
聲動必由禮蘋藻之薦舉不失時追懐令猷尚有諸子
<pb:KR4d0082_WYG_032-15b>
守道不倚則漢中壘尉博學不倦則唐居巢侯美哉有
子之良為我得臣之助祚之大&KR0511;慰爾九原可
　　奉議郎任斯年祖母黄氏(以母封回/授永壽君)
勑朕親享合宫均慶多士以寵榮其親推而上之又及
其祖其於親親尊祖之義備矣美名大邑介爾眉壽子
孫不㤀益勉忠孝可
　　張琬父昇追封韓公
勑朕追懐祖宗下逮先正聞嘉祐治平之盛宗臣大老
<pb:KR4d0082_WYG_032-16a>
相望於朝永思其人如見風采具官某父某始以直氣
振於中司終以令徳長於西府歴事二祖懇欵一節歸
老嵩少追迹松喬殂謝未㡬風烈猶在比縁合宫之祀
嘉其有子之慶即封鄉國以賁私祧九原有知服此休
命可
　　安燾知樞宻院贈三代
　　　曽祖
勑樞臣之長戎政出焉内則張皇六師以禦外侮外則
<pb:KR4d0082_WYG_032-16b>
綏懐四夷以安中國乆虛之位厯試以庸特推三世之
恩以示百官之勸具官安燾曽祖某處躬甚厚與世無
求人莫能知而天相其善身隠不仕而世承其休逮爾
曽孫之良冠予西府之列折衝之效偃革可期斯用錫
帝傳之隆名賁私祧之常祀九原未泯百世不忘可
　　　祖
勑古之賢君有師臣之義朕臨御百辟想見其人眷予
宥宻之賢夙承祖考之烈積徳之厚獲報甚隆寵之上
<pb:KR4d0082_WYG_032-17a>
公以見予意具官某祖某賦性端慤終身退藏孝弟發
於自然忠信驗於来世松生於谷閲嵗不衰泉發於山
造平而大啟良心於嗣子胙多福於元孫巋乎家廟之
隆數致閔書之賜賁于幽隧宜爾後昆可
　　　父
勑子之能仕父教之忠率循孝弟之風施及邦家之廣
朕既用其子不㤀其親薦錫崇堦之榮以寵退食之養
具官某父某資性淳篤既慎靖以安貧操行堅强亦共
<pb:KR4d0082_WYG_032-17b>
儉以居富一變簮裳之盛親見廊廟之崇循致承平既
股肱之允賴報之寵禄宜命數之超升壽考且寧訓敇
無怠可
　　王汝舟祖母胡氏封嘉興縣太君(汝舟乞以妻/叙封回受)
勑某合宫之慶士得以其親及其室家之封封其大父
母今汝舟願以妻之叙而加其祖母恩從其厚將以極
尊祖貴老之義而已綏爾眉夀服寵無斁可
　　皇兄令擢等所生母贈縣太君
<pb:KR4d0082_WYG_032-18a>
勑某母某氏合宫之慶澤被存沒爾篤生令人當以子
貴肇錫湯沐之奉以慰怵惕之感魂而有知嘉此休命
可
　　富弼贈太師
勑慶厯之盛朝多偉人維范與富才業名位實相先後
海内稱誦見於聲詩比之䕫契經涉險阻繼以存亡惟
天所佑克享全福歴相三世配食清廟肆予大享加寵
先正亦克有子列于在廷具官某父某徳及夷夏功載
<pb:KR4d0082_WYG_032-18b>
史冊出盟獯鬻復結二國之歡入秉陶鈞首開萬世之
議性本直諒終身不回心樂虛閒超世自得音容未逺
風烈可追錫以上公之章明我師臣之意告于幽隧慰
爾後昆可
　　劉沆追封秦國公
勑生而秉鈞顯名於世沒而有子通籍於朝家存舊徳
之餘國有世臣之盛比縁大享之慶来告顯親之誠勲
舊既隆恩寵亦異具官某父某奮身南國致位中台風
<pb:KR4d0082_WYG_032-19a>
蹟之優効見於民政勤勞之乆聲載於圖書頃自告終
奄更三世爵極師保之重國分吳㑹之雄宜錫社於秦
亭示追崇於家廟九原未泯服此鴻恩可
　　盧政贈司空
勑祖宗懐柔四方兵革不試雖有貔虎之士擁旄鉞之
寄皆老死侍衛之間不見才武之効然其聲績未泯子
孫在廷追逺之恩國有常典具官某父某弓劒之任推
雄萬夫韜略之賢著稱當世卒能保寵以沒其身兹大
<pb:KR4d0082_WYG_032-19b>
享於合宫示追崇於列辟宜錫冬官之印以増家廟之
榮魂而有知服寵無斁可
　　王存妻胡氏齊安郡夫人
勑朕敷求哲人咨以大政知其有孝恭祖考之義則爵
其三世以禮其私祧知其有慈愛宜家之心則封之大
郡以助其内治凡所以深慰其情而優為之禮者亦已
至矣具官某妻某氏舉無失中言必由禮起於糟糠而
善處窮約逮其富貴而不聞驕奢兹使君子綽有成徳
<pb:KR4d0082_WYG_032-20a>
遂登丞轄之位率由夙夜之佐是用望郡以為湯沐翟
茀以與㑹朝勉修令猷答此休命可
　　楊王第三女封安定郡主
勑朕有懐二宗思見文武之盛念我叔父亦配間平之
賢粤維禮命之優盖有朝廷之舊女既及笄而字爵當
裂土而封恩禮之隆孝敬斯在楊王第三女幼而好禮
姆教不煩長而知方婦徳已備兹擇良士亦惟外親將
修纁鴈之儀肇錫湯沐之奉惟恭且儉可以保是美名
<pb:KR4d0082_WYG_032-20b>
惟孝與和可以安於二姓風化之首其尚勉之可
　
　
　
　
　
　
　欒城集卷三十二

<pb:KR4d0082_WYG_033-1a>
欽定四庫全書
　欒城集巻三十三
　　　　　　　　　　　　　宋　蘓轍　撰
