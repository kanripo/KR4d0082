# -*- mode: mandoku-view -*-
#+TITLE: 欒城集
#+DATE: 2015-09-23 10:20:47
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 42


　　乞分别邪正劄子
臣竊見元祐以來朝廷改更弊事屛逐羣枉上有忠厚
之政下無聚斂之怨天下雖未大治而經今五年中外
帖然莫以為非者惟姦邪失職居外日夜窺伺便利規
求復進不免百端游説動摇貴近臣愚竊深憂之若陛
下不察其實大臣惑其邪説遂使忠邪雜進於朝以示
<pb:KR4d0082_WYG_043-7b>
廣大無所不容之意則氷炭同處必至交爭薰蕕共器
久當遺臭朝廷之患自此始矣昔聖人作易内陽外陰
内君子外小人則謂之泰内陰外陽内小人外君子則
謂之否葢小人不可使在朝廷自古而然矣但當置之
於外每加安存使無失其所不至忿恨無聊謀害君子
則泰卦之本意也昔東晉桓溫之亂諸桓親黨布滿中
外及溫死謝安代之為政以三桓分涖三州彼此無怨
江左遂安故晉史稱安有經逺無競之美然臣竊謂謝
<pb:KR4d0082_WYG_043-8a>
安之於桓氏亦用之於外而巳未嘗引之於内與之共
政也向使安引桓氏而寘諸朝人懷異心各欲自行其
志則謝安將不能保其身而况安朝廷乎頃者一二大
臣專務含養小人為自便之計既小人内有所至故蔡
確邢恕之流敢出妄言以欺愚惑衆及確恕被罪有司
懲前之失凡在内臣僚例䝉摧沮盧秉何正臣皆身為
待制而明堂薦子止得選人蒲宗孟曽布所犯明有典
法而降官裭職唯恐不甚明立痕迹以示異同為朝廷
<pb:KR4d0082_WYG_043-8b>
斂怨此二者皆過矣故臣以為小人雖决不可任以腹
心至於牧守四方奔走庶事各隨所長無所偏廢寵禄
恩賜常使彼此如一無迹可指此朝廷之至計也近者
朝廷用鄧温伯為翰林承㫖而臺諫雜然進言指為邪
黨以謂小人必由此彚進臣常論溫伯之為人粗有文
藝無他大惡但性本柔弱委曲從人方王珪蔡確用事
則頤指如意及司馬光吕公著當國亦脂韋其間若以
其左右附麗無所損益遇便流轉緩急不可保信誠不
<pb:KR4d0082_WYG_043-9a>
為過也若謂其懷挾姦詐能首為亂階則甚矣葢臺諫
之言溫伯則過至為朝廷逺慮則未為過也故臣願陛
下謹守元祐之初政久而彌堅慎用左右之近臣毋雜
邪正至於在外臣子一以恩意待之使嫌隙無自而生
愛戴以忘其死則垂拱無為安意為善愈久而愈無患
矣臣不勝區區博采公議而效之左右伏乞宣諭大臣
共敦斯義勿謂不預改更之政輒懷異同之心如此而
後朝廷安矣取進止
<pb:KR4d0082_WYG_043-9b>
　　論執政生事劄子
臣聞宰相之任所以鎮妥中外安靖朝廷使百官皆得
任職賞罰各當其實人主垂拱無為以享承平之福此
真宰相職也臣竊見近者執政進擬鄧温伯為翰林學
士承㫖除命一下而中書舍人不肯撰詞給事中封還
詔書御史全臺兩省諫議皆力言其不可議論洶洶經
月不定而執政之意確然不囘温伯既仍舊就職而言
者並獲美遷質之公議皆不曉其故若謂執政誠是耶
<pb:KR4d0082_WYG_043-10a>
則給舍臺諫並係所選豈其皆非若以論者誠非耶則
不加黜責並獲優寵進退無據是以公議皆謂朝廷自
知其非但重於改作而已今者謗議未息又復進擬禮
部侍郎陸佃兵部侍郎趙彦若權本部尚書中書舍人
二人復相次封還陸佃之命臣竊惟此二事本非朝廷
急切之務勢須必行者也上既不出於人主下又不起
於有司皆由執政出意用人致此紛爭内則皇帝陛下
太皇太后陛下厭於煩言焦勞彌月下則侍從要司失
<pb:KR4d0082_WYG_043-10b>
其舊職綱紀廢壊至於賞罰顛倒頃所未聞臣不知為
政如此得為鎮妥中外安靖朝廷者乎頃者諸曹侍郎
闕人朝廷始擢用諸卿監為權侍郎葢以不權侍郎則
本曹公事闕官發遣如禮兵諸部事至簡少雖無侍郎
但責郎官亦自可了况侍郎既具而復權尚書此何説
也若謂侍郎久次當遷尚書臣不知尚書久次當遂遷
執政乎此則為人擇官而非為官擇人之意也臣待罪
執法竊慮聖意未經究察但見執政歴詆有司而自伸
<pb:KR4d0082_WYG_043-11a>
其意使羣臣無由自明今後更有如此等事無敢守法
為陛下明白是非者是以區區獻言不覺煩凟罪當萬
死取進止
　　論言事不當乞明行黜降劄子
臣聞孟子有言有官守者不得其職則去有言責者不
得其言則去故祖宗朝凡任臺諫言而見聴則居職言
而不用則黜罷理之必至前後悉然惟有去年臺諫論
囘河不當言既不從而言者皆獲美遷今年復論鄧温
<pb:KR4d0082_WYG_043-11b>
伯不可任翰林承㫖言既不效而言者亦並進職雖人
臣廹於朝命黽俛就職而中外觀望不知曲直所在為
損不細誠使朝廷偶有過舉聞善而改適足以增開
納之光其或言者論事不當據法罷免亦足以示進
退之公今者不辨是非一加進擢朝廷則負諱過便
私之毁臣下則被苟簡懷禄之非風俗漸成士節陵
替載之史册不為美事臣今待罪執法才力疲輭何
能發明然在職思憂不敢不勉若所言中理望陛下
<pb:KR4d0082_WYG_043-12a>
力賜主張行之無吝一有不當亦乞明加流&KR0481;以懲
妄言惟乞勿為隠忍包含之計使臣主俱受其謗不
勝幸甚取進止
　　再論分别邪正劄子
臣今月二十三日延和殿進呈劄子論君子小人不可並
處朝廷因復口陳其詳以凟天聽竊觀聖意類不以臣
言為非者然天威咫尺言詞廹遽有所不盡退伏思念
若使邪正並進皆得與聞國事此治亂之機而朝廷所以
<pb:KR4d0082_WYG_043-12b>
安危者也臣誤䝉聖恩典司邦憲臣而不言誰當救其失
者謹復稽之古今考之聖賢之格言莫不謂親近君子斥
遠小人則人主尊榮國家安樂疏外君子進任小人則人主
憂辱國家危殆此理之必然而非一人之私言也故孔子論
為邦則曰放鄭聲逺佞人子夏論舜之德則曰舉臯陶不仁者
逺論湯之徳則曰舉伊尹不仁者逺諸葛亮戒其君則
曰親賢臣逺小人此前漢所以興隆也親小人逺賢臣
此後漢所以傾頽也凡典册所載如此之類不可勝紀
<pb:KR4d0082_WYG_043-13a>
至於周易所論尤為詳宻皆以君子在内小人在外為
天地之常理小人在内君子在外為陰陽之逆節故一
陽在下其卦為復二陽在下其卦為臨陽雖未盛而居
中得地聖人知其有可進之道一陰在下其卦為姤二
陰在下其卦為遯陰雖未壯而聖人知其有可畏之漸
若夫居天地之正得陰陽之和者唯㤗而巳泰之為象
三陽在内三隂在外君子既得其位可以有為小人奠
居於外安而無怨故聖人名之曰泰泰之言安也言惟
<pb:KR4d0082_WYG_043-13b>
此可以久安也方泰之時若君子能保其位外安小人
使無失其所則天下之安未有艾也惟恐君子得位因
勢陵暴小人使之在外而不安則勢將必至反覆故泰
之九三則曰無平不陂無往不復竊惟聖人之戒深切
詳盡所以誨人者至矣獨未聞以小人在外憂其不悦
而引之於内以自遺患者也故臣前所上劄子亦以謂
小人雖决不可任以腹心至於牧守四方奔走庶務各
隨所長無所偏廢寵禄恩賜彼此如一無迹可指如此
<pb:KR4d0082_WYG_043-14a>
而巳若遂引而寘之於内是猶畏盜賊之欲得財而導
之於寢室知虎豹之欲食肉而開之以坰牧天下無此
理也且君子小人勢同氷炭同處必爭一爭之後小人
必勝君子必敗何者小人貪利忍恥擊之難去君子潔
身重義知道之不行必先引退故古語曰一薫一蕕十
年尚猶有臭葢謂此矣昔先皇帝以聰明聖智之資病
頽靡之俗將以綱紀四方追迹三代今觀其設意本非
漢唐之君所能髣髴也而一時臣佐不能將順聖徳造
<pb:KR4d0082_WYG_043-14b>
作諸法率皆民所不悦及二聖臨御因民所願取而更
之上下忻慰當此之際先朝用事之臣皆布列於朝自
知上逆天意下失民心徬徨踧踖若無所措朝廷雖不
斥逐其勢亦自不能復留矣尚賴二聖慈仁不加譴責
而宥之於外葢巳厚矣今者政令已孚事勢大定而議
者惑於浮説乃欲招而納之與之共事欲以此調亭其
黨臣謂此人若返豈肯徒然而已哉必將戕害正人漸
復舊事以快私忿人臣被禍葢不足言而臣所惜者祖
<pb:KR4d0082_WYG_043-15a>
宗朝廷也葢自熈寧以來小人執柄二十年矣建立黨
與布滿中外一旦失勢晞覬者多是以創造語言動揺
貴近脇之以禍誘之以利何所不至臣雖不聞其言而
槩可料矣聞者若又不加審察遽以為然豈不過甚矣
哉臣聞管仲治齊奪伯氏駢邑三百飯疏食沒齒無怨
言諸葛亮治蜀廢廖立李嚴為民徙之邊逺久而不召
及亮死二人皆垂泣思亮夫駢立嚴三人者皆齊蜀之
貴臣也管葛之所以能戮其貴臣而使之無怨者非有
<pb:KR4d0082_WYG_043-15b>
他也賞罰必公舉措必當國人皆知其所與之非私而
所奪之非怨故雖仇讎莫不歸心耳今臣竊觀朝廷用
捨施設之間其不合人心者尚不為少彼既中懷不悦
則其不服固宜今乃直欲招而納之以平其隙臣未見
其可也詩曰無競維人四方其訓之陛下誠以異同反
覆為憂惟當久任才性忠良識慮明審之士但得四五
人常在要地雖未及臯陶伊尹而不仁之人知自逺矣
故臣願陛下斷自聖心不為流言所惑毋使小人一進
<pb:KR4d0082_WYG_043-16a>
後有噬臍之悔則天下幸甚天下幸甚臣既待罪執法
若見用人之失理無不言言之不從理不徒止如此則
異同之迹亦復著明不若陛下早發英斷使彼此泯然
無迹可見之為善也臣受恩深重輒敢先事獻言罪合
萬死取進止
　　再論熙河邊事劄子
臣近以熙河帥臣范育與其將吏种誼种朴等妄興邊
事東侵夏國西挑青唐二難並起釁故莫測乞行責降
<pb:KR4d0082_WYG_043-16b>
至今未䝉施行臣已别具論奏臣竊復思念熙河邊釁
本由誼朴狂妄覬幸功賞今育雖已去而誼朴猶在新
除帥臣葉康直又復人才凡下以臣度之必不免觀望
朝廷為誼朴所使若不並行移降則熙河之患猝未可
知加以朝廷論議亦自不一臣請詳陳本末而陛下察
之昔先帝始開熙河本無蘭州初不為患及李憲違命
創築此城因言若無蘭州熈河决不可守自取蘭州又
巳十餘年今日欲築質孤勝如以侵夏國良田遂言若
<pb:KR4d0082_WYG_043-17a>
無質孤勝如蘭州亦不可守展轉生事類皆浮言葢以
邊防無事將吏安閑若不妄説事端無以邀求爵賞此
則邊人之常態而自古之通患也今若試加詰問理則
自窮何者二寨廣狹幾何所屯兵甲多少夏人若以重
兵掩襲其勢必難保全既克二城乗勝以擊蘭州則蘭
州之危何異昔日今朝廷不究其實而輕用其言以隳
大信夏國若因此不順外脩朝貢以收賜予之利内實
作過以收鹵獲之功臣恐二寨所得地利殊未足以償
<pb:KR4d0082_WYG_043-17b>
此臣所謂質孤勝如决不可城者由此故也昔先帝綏
御西蕃董氊老而無子趙醇忠其族子也先帝嘗遣苗
履多持金幣以醇忠見之是時聖意尚有在矣事既不
遂而董氊昬病遂為阿里骨所殺阿里骨本董氊之家
奴先亂其家次取其國董氊之臣如鬼章温溪心等皆
有不服之志此實一時之機會也是時朝廷若因機投
隙遣將出兵擁納醇忠則不世之功庶幾可立而一時
大臣不知出此遽以旄鉞寵綏簒奪之臣使得假中國
<pb:KR4d0082_WYG_043-18a>
爵命之重以役屬蕃部臣主之勢由此而堅然自是以
來頗亦外修臣節未顯背畔之迹而育等欲於此時復
舉前策葢已踈矣昔曹公既克張魯劉曄言於公曰公
既舉漢中蜀人望風破膽劉備得蜀日淺蜀人未恃也
誠因其傾而壓之蜀可傳檄而定若小緩之蜀人既定
據嶮守要不可犯矣公不從居七日聞蜀中震動公以
問曄曄曰今巳小定未可擊也夫機會一失七日之間
遂不可為今乃於數年之後追行前計亦足以見其暗
<pb:KR4d0082_WYG_043-18b>
於事機而不達兵勢矣臣聞种諤昔在先朝以輕脱詐
誕多敗少成常為先帝所薄今誼朴為人與諤無異誼
於頃歲偶以勁兵掩獲鬼章以此自負而西蕃懲於無
備久作隄防亦無可乘之勢况育自到任屢陳此計咫
尺蕃界誰則不知臣謂兵果出境必有不可知之憂矣
兼聞近日擅招青唐蕃部數以千計納之則本無朝㫖
未有住坐之處却之則於彼為畔必被屠戮之苦據此
專擅罪名不輕臣不曉朝廷曲加保庇其意安在若不
<pb:KR4d0082_WYG_043-19a>
並行責降臣恐朝廷之憂未有艾也借使阿里骨因此
怨叛結連夏人同病相䘏更出盗邊羽書交馳勝負未
决當此之時大臣相顧不敢任責而使聖君聖母憂勞
於帷幄之中雖食主議者之肉復何益乎臣所謂阿里
骨决不可取者由此故也凡此二事皆國家安危邊民
性命所係禍機之發間不旋踵故臣願陛下蚤發英斷
黜此三人外則使異域知此狂謀本非聖意易以招懷
内則使邊臣知賞罰尚存不敢妄作此當今所宜速行
<pb:KR4d0082_WYG_043-19b>
者也然臣尚謂熈河遭此破壞彼此相疑却欲招納令
就平帖非得良帥未易安也臣觀葉康直之為人深恐
未足倚仗何者康直頃縁權貴所薦節制秦鳯秦鳯邊
面至狹號為無事而康直於前年冬無故展修甘谷城
致令夏國大兵壓境兵役巳集康直恐懼不敢興功妄
以地凍請於朝廷役既不成夏兵乃去既無將帥靖重
之畧而當熙河揺動之秋臣恐陛下西顧之憂未可弭
也要須徙置他路更命熟事老將以領熙河仍特賜戒
<pb:KR4d0082_WYG_043-20a>
敕使知朝廷懐柔逺人不求小利之意如此而邊患庶
幾少息矣取進止
　貼黄葉康直頃歲差知秦州中書舍人曽肇諫議大
　夫鮮于侁皆言康直昨因兵興調發芻粮一路騷然
　及合兒男掘取窖藏斛㪷貨賣及建言欲由涇原路
　入界和雇車乗人夫為知永興軍吕大防所奏有違
　詔敕先帝欲深寘於法康直素事李憲憲營救得免
　按其為人如此今熙河方反側未安而付之此人中
<pb:KR4d0082_WYG_043-20b>
　外知其不可也
　种朴昔因永樂覆師之後父諤權領延安之日與其
　親威徐勲矯為諤奏妄自保明勞效仍邀取諸將賂
　遺并奏其功先帝覺其姦詐欲加極典既而釋之並
　特降官落職停替諤因此憂恚發病至死狂妄如此
　若不加貶責臣恐熙河終未寧靖也
