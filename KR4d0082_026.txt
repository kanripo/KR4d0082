# -*- mode: mandoku-view -*-
#+TITLE: 欒城集
#+DATE: 2015-09-23 10:20:46
#+PROPERTY: LASTPB  <md:KR4d0082_SBCK_019-1a>
#+PROPERTY: JUAN 26


　　祭歐陽少師文
維年月日具官蘇轍謹以清酌庶羞之奠致祭於故觀
文少師贈太師九丈之靈嗚呼嘉祐之初公在翰林維
時先君處於西南世所莫知隠居之深作書號公曰是
<pb:KR4d0082_WYG_026-1b>
知予公應嗟然我明子心吾於天下交遊如林有如斯
文見所未曽先君來東實始識公傾葢之歡故舊莫隆
遍出所為嘆息改容歴告在位莫此蔽䝉報國以士古
人之忠公不妄言其重鼎鐘厥聲四施靡然向風嗟維
此時文律頹毁竒邪譎怪不可告止剽剥珠貝綴飾耳
鼻調和椒薑毒病唇齒咀嚼荆棘弁棄羮胾號茲古文
不自愧恥公為宗伯思復正始狂詞怪論見者投棄踽
踽元昆與轍皆来皆試於庭羽翼病摧有鑒在上無所
<pb:KR4d0082_WYG_026-2a>
事媒馳詞數千適當公懷擢之衆中羣疑相豗公恬不
驚衆惑徐開滔滔狂瀾中道而逥匪公之明化為詼俳
公德日隆歴蹈二府轍方在艱撫視逾素納銘幽宅德
逮存故終喪而還公以勞去公年未衰屢告遲莫自亳
徂青迄蔡而許来歸汝隂嘯傲環堵轍官在陳於潁則
隣拜公門下笑言歡欣杯酒相屬圖史紛紜辯論不衰
志氣益振有如斯人而止斯耶書來告哀情懷酸辛報
不及至凶訃遄臻嗚呼公乏於文雲漢之光昭囘洞達
<pb:KR4d0082_WYG_026-2b>
無有采章學者所仰以克嚮方知者不惑昧者不狂公
之在朝以直自遂排斥奸囘罔有劇易後来相承敢隕
故事雖庸無知亦或勉勵此風之行逾三十年朝廷尊
嚴庶士多賢伊誰云従公導其先自公之歸忽焉變遷
又誰使然要歸諸天天之生物各維其時朝暘薫風春
夏是宜凍雨急雪匪寒不施時去不返雖强莫違矧惟
斯人而不有時時既往矣公亦逝矣老成云亡邦國瘁
矣無為為善善者廢矣時實使然我誰懟矣哭公於堂
<pb:KR4d0082_WYG_026-3a>
維其悲矣嗚呼哀哉尚嚮
　　祭文與可學士文
維元豐二年歳次已未二月庚子朔具官蘇轍謹以清
酌庶羞之奠致祭於故呉興太守與可學士親家翁之
靈嗚呼與君結交自我先人舊好不忘繼以新姻鄉黨
之歡親友之恩豈無他人君則兼之君牧呉興我官南
京從君季子長女實行君次於陳往見姑嫜使者未反
而君淪亡於何不淑以至于斯匪人所知神實為之昔
<pb:KR4d0082_WYG_026-3b>
我愛君忠信篤實㢘而不劌柔而不屈發為文章實似
其德風雅之深追配古人翰墨之工世無擬倫人得其
一足以自珍縦横放肆久而疑神晚歳好道耽悦至理
洗濯塵翳湛然不起病革不亂遺書滿紙嗟乎今日見
此而巳我欲哭君神往身留遣使往奠涕泗横流絳幡
素車歸安故邱嗚呼哀哉尚饗
　　祭永嘉郡夫人馬氏文
維元豐元年八月壬寅朔十八日巳未具官蘇軾轍謹
<pb:KR4d0082_WYG_026-4a>
以清酌庶羞之奠祭於故永嘉郡夫人馬氏之靈惟夫
人毓德大宗作配仁人富貴榮顯居之若無寛裕慈祥
終身不改晚通至道游心空寂啓手即化容如平生登
證妙果古人是似歲月遷逝歸全南野君子在位嗣子
在列都人出祖欷歔歎息軾與弟轍皆遊門下義均親
戚令德懿行夙所聞知恭致祀奠禮薄誠至尚饗
　　祭王虢州伯剔文
年月日具官蘇軾與弟轍謹以清酌庶羞之奠致祭
<pb:KR4d0082_WYG_026-4b>
於故虢州使君伯剔朝散親家翁之靈軾官呉中昔
始識君愚不自量欲裕斯人衆目睢盱更笑迭瞋君
在其間乃獨不然危絃急張時一弛寛我賴以全民
亦少安事之難知君以罪廢還家宋都轍適在是簿
書之閑往走君廬忘其厄窮笑歌歡呼夜飲不歸月
堕城隅閒屛僕夫與我深言今昔之故君何不聞指
後將然已而信然見遠識㣲我不如君我遷于南一
往六年歸來執手白髮侵顛遂以息女許君長子朋
<pb:KR4d0082_WYG_026-5a>
友惟舊親戚惟始西虢之行過我都城慨然憂世不
憂死生訃來自西驚怛不信車過城東往奠不辰追
懐平生哭于寢門漬酒束脯以寄酸辛嗚呼哀哉尚
饗
　　祭鄧内翰母郡太君文
惟靈祇服圖史肅恭蘋蘩擢芳江漢之濵齊聲尹姞
之盛篤生賢子揚于帝廷北扉代言訓誥如古南宫
庀職賔旅有儀聯袂以朝列鼎而養織屨以就方進
<pb:KR4d0082_WYG_026-5b>
豈惟古人翦髮以成陶公復見南國耄期不亂子孫
滿前福祿所鍾方期永世喜懼相繼入弔于廬今者
丹旐告行靈舟將啟僚舊之故肴醴式陳魂而有知
嘉此誠意尚饗
　　祭曹演父朝議文
我官宋都晨出南河逢公北征吏卒譏訶相揖于輿
莫或遑它伯氏之南見公符離傾蓋相歡執手無疑
公顧我笑我猶未知逮伯遷黄公在浮光山聯川通
<pb:KR4d0082_WYG_026-6a>
可跂而望有饋豚羔報之醪漿始於友朋求我婚姻數
歲之間相與抱孫我雖未際而日以親我夢皎然有告
不祥凶訃在門凄絶肝腸諸子纍纍匍匐哀荒公嗜讀
書贍於文詞亦達於政實惟吏師惟人莫知而止於斯
匪我知公我兄實知哭公寢門兄在禮闈嗚呼已矣寄
哀此詞尚饗
　　祭范蜀公景仁文
維元祐四年八月十日丁未龍圖閣學士朝奉郎知杭
<pb:KR4d0082_WYG_026-6b>
州軍州事蘇軾與弟翰林學士朝奉郎知制誥轍謹以
清酌庶羞之奠致祭於故端明殿學士贈金紫光禄大
夫忠文范公之靈公之少年初以賦鳴挟策来東氣和
而平微見圭角人人自驚宋氏叔仲典司衆盟見公所
為屣履以迎自毁其文以致公名士滿太學莫之敢争
公之中歳始以諌逐堯老將傳未有立子羣公欲言以
目相視公獨發之自詭以死帝知其忠始怒終喜後有
繼者實蹈公軌公亦自信卒老言事公之末年終以節
<pb:KR4d0082_WYG_026-7a>
聞國有蟊賊當之以身力言不從遂致為臣開門接士
不怨不憤羣枉既消衆屈當伸有欲援之同撫我民公
笑稱病誓不復振凡世之人有一於是翹然自名足以
為貴公有其三豈不卓偉位雖顯榮有不盡志嵩隗之
間潁潩之側有廬可安有田可食顧惟平生篤志鐘律
既成既上疾亦告革嗚呼昔我先人公早知之白首相
歡事往莫追軾方在朝公舉諌官卒以獲罪而無一言
轍来自東復館於門曽患之不䘏而惟義是敦今其云
<pb:KR4d0082_WYG_026-7b>
亡無復斯人嗚呼哀哉尚饗
　　祭忠獻韓公文
維元祐五年歳次庚午正月二十三日已丑具官蘇轍
具官趙君錫謹以清酌庶羞之奠致祭於故某官韓公
之靈轍等游公之門迹有戚踈長育成材公志不殊譬
諸草木農夫所區方其播之匪擇瘠腴既苗且實物自
亟徐究觀厥成功在於初公之事君社稷是為允有膂
力以執大器既安且平物賴其賜豈惟吾儕有禄與位
<pb:KR4d0082_WYG_026-8a>
自公云亡日月遄邁蒼然墓木過者垂涕轍與君錫偕
使於遼驅車往來實出其郊顧瞻西山與公俱髙使事
有期當復於朝觴豆甚㣲懷想則勞且竭其辭徘徊奈
何尚饗
　　祭姪林文
年月日従叔以肴酒之奠致祭於亡姪十六郎之靈嗚
呼小宗之傳五世於是甚謹而信孔孝而悌既冠而孤
方壯而死何辜於天至此極也昔我來東恃爾於斯憂
<pb:KR4d0082_WYG_026-8b>
樂相知有無相資千里故鄉相視忘歸奈何忽焉去而莫追
王城西原土厚而温上爾先君下爾昆弟一畆之邱三人終焉
弱子僅存始行而言自今以往見此而已予撫予育曰此汝後
庶幾鬼神憐汝無罪畀之壽考以繼家事嗚呼哀哉尚饗
　代人祭文八首
　　代李公儀諌議祭張文裕侍郎文
惟公擢秀齊魯朴厚忠良自下升高勤勞四方操行之
堅老而益强蒼眉皓髯邦家之光既謝於朝偃息帝鄉
<pb:KR4d0082_WYG_026-9a>
髙風凛然公卿是望于何不淑震悼周行喪歸於東邦
人慨慷肅之於公朋好有年繾綣王事出入周旋孰云
委化不告而先念昔方壯交游滿前俯仰幾何凋落紛
然富貴夀考神弗能全有如公躬十無一焉公今安歸
來舉豆籩尚饗
　　代張公安道祭李宥侍郎文
元豐元年歳次戊午二月丙午朔二十一日丙寅某官
某謹以清酌庶羞之奠祭於故太子賔客贈工部侍郎
<pb:KR4d0082_WYG_026-9b>
李公之靈世稱至治咸平景德士生其間端良純一公
進以文而以德稱不介不隨泊然静深推以予人恕而
多矜下御吏民如恐不勝晩登朝廷逡巡自得獨立不
競浮夸是律卒引而去識者歎息歸老睢陽環堵而終
更三十年乃𦵏元豐世逺人亡誰復知公反兆東圻祖
奠有時訊銘考行則猶可知沒而不亡雖乆何悲嗚呼
公乎今世之師尚饗
　　代南京留守祭永嘉郡夫人馬氏文
<pb:KR4d0082_WYG_026-10a>
鵲巢之風久矣其亡有德斯&KR0343;亦耀於鄉宜其家人退
食廟堂夀考而終令聞不忘有崇其邱都人所望某守
土於茲襄事告時尊德以教惟吏之宜生有邑膰没有
廟祠今則不能念昔行之致是菲薄惟愧矣夫尚饗
　　代張公祭蔡子正資政文
嗚呼公材甚長無適不宜公氣孔堅勇而敢為厥初盤
桓亦躓不顯守邊西方鋒頴乃見聲聞於朝遂付兵樞
剔朽鉏荒許之馳驅有志不從疾病支離中道不行轝
<pb:KR4d0082_WYG_026-10b>
扶而歸嗟我與公少年相親鄉黨之逰繼以婚姻我老
厭事求歸不能公敏而强力罔不任謂當敷施慰我友
朋奈何不淑棄我而先遣奠有時涕泗何言誰實使之
要以問天嗚呼哀哉尚饗
　　代毛筠州祭王觀文韶文二首
公學敦詩書性喜韜略奮迹儒者收功戎行千里開疆
列鼎而食豐功偉烈震耀當年絳纛朱幡留連列郡用
舍之際方共慨然存沒之来孰云止此子㓜方仕母老
<pb:KR4d0082_WYG_026-11a>
在堂百口有黎藿之憂十年為夢寐之頃十夫殞涕道
路興嗟某比綴末&KR0666;仍叨屬部笑言未接涕泣長辭攀
望靈車寄哀薄奠伏惟尚饗
嗟人之生夢幻泡影短長得失何實非病惟公少年闊
略細行従軍西方睥睨鄰境手探虎穴足踐荒梗遂開
洮岷歸執兵柄功名赫奕富貴俄頃未安西樞斥就南
屏盤桓武昌偃息洪井國方用兵邊鄙未靖謂當再駕
沒齒馳騁嗚呼不淑一寐不醒老㓜盈前饘粥誰省盛
<pb:KR4d0082_WYG_026-11b>
衰奄忽驚怛羣聴惟公晩年自謂見性死生變化其已
安命世之不知奔走弔慶寄奠一觴孰為悲哽尚饗
　　代三省祭司馬丞相文
嗚呼元豐末命震驚四方號令所從帷幄是望公來自
西㑹哭於廷搢紳咨嗟復見老成太任在位成王在左
曰予惸惸誰䘏予禍白髪蒼顔三世之臣不留相予孰
左右民公出於道民聚而呼皆曰吾父歸歟歸歟公畏
莫當遄反洛師授之宛邱實將用之公之來思岌然特
<pb:KR4d0082_WYG_026-12a>
立身如槁木心如金石時當宅憂恭黙不言一二卿士
代天斡旋事棼如絲衆比如櫛治亂之幾間不容髪公
身當之所恃惟誠吾民苟安吾君則寧以順得天以信
得人鉏去太甚復其本源白叟黄童織婦耕夫庶幾休
焉日月以須公乗安輿入見延和裕民之言之死靡他
將享合宫百辟咸事公病於家卧不時起明日當齋公
訃莫聞天以雨泣都人酸辛禮成不賀人識君意龍衮
蟬冠遂以往襚公之初來民執弓矛逮公永歸既耕且
<pb:KR4d0082_WYG_026-12b>
耰公雖云亡其志則存國有成法朝有正人持而守之
有進毋隕匪以報公維以報君天子聖明神母萬年民
不告勤公志則然死者復生信我此言嗚呼哀哉尚饗
　　代三省祭門下韓侍郎曽孫文
惟靈淵源深長才質純茂出從仕籍有聞搢紳苕穎方
興秀而未實寵禄將至往而莫留日月有時出祖於道
尊親之愛感念則深同列増嘻行路興歎精神未冺來
舉一觴嗚呼尚饗
<pb:KR4d0082_WYG_026-13a>
　祝文一十六首
　　陳州日食禱諸廟文
年月日具官張芻謹以清酌庶羞之奠昭告於太昊之
神嗚呼日官底日實詔天戒正陽之朔將有薄食上心
震懼側身修德誕布休命赦宥多辟凡在祀典罔不咸
秩惟神聰眀照鍳誠忱消復大𤯝導迎和氣俾我有邦
享天之哀民物康阜以永保神之休無斁尚饗
　　陳述古舍人辭廟文二首
<pb:KR4d0082_WYG_026-13b>
某來守是邦於今未幾恭承嘉惠即工南服自初始至
逮兹解去雨暘時若災癘不起豈某之能繄神之功風
俗淳厚獄訟稀少豈某之教繄神之舊獲免罪戾敢忘
大賜薦誠俎豆匪以報也尚饗(右太昊廟/)
某奮自諸生列位近侍凡出守之地雖駑不才所至輒
繕其學官修其禮物見其學士大夫教其子弟庶幾有
成以無忘夫子之業及來是邦獲再執幣爵以見於廷
慨然顧瞻思繼前志而詔書來被移殿南服將以是月
<pb:KR4d0082_WYG_026-14a>
甲子有事於行登薦菲薄惟告不敏尚饗(右孔子廟/)
　　齊州祈雨雪文二首
惟神出入造化呼召風雲播灑甘澤膏潤下土今兹歴
時不雨麥不得種饑饉既至疫癘將起守土之吏知任
其憂而不知所為神能仁愛斯民又能作為雨雪以生
育萬物是以敢告苟克有應嘉雪時降以寛吏民之憂
敢不有以報也尚饗(右禱龍洞/)
某攝守濟南適丁旱災自秋徂冬迄此春莫菽粟不登
<pb:KR4d0082_WYG_026-14b>
麥不得種秋田既耕種不入土公私匱竭食將不繼官
吏震懼並走祠望精神不格報不時至㬥風振揚雲合
輒解嗷嗷相視知殞溝壑粤兹耆艾稽首来告曰維此
土西附岱麓䝉神之休常以有年雲興膚寸實雨天下
矧伊我邦而或棄遺神不遺我我則不告是用祗具牲
酒請命有神吏之不䖍無所逃罪民知歸神神豈棄之
兹誠不妄甘雨時至迨秋有成民免於死將戴神之功
展其四支以永事神無斁尚饗(右禱泰山/)
<pb:KR4d0082_WYG_026-15a>
　　徐州漢高帝廟祈晴文(代子/瞻)
熈寧十年六月癸巳具官蘇某謹以清酌少牢之奠告
於漢髙皇帝之神曰此方之民以麥為命今兹歳首雨
雪失候麥苗病瘁穫不償種恃秋有成庶幾無饑菽粟
滿野淫雨為害豐沛痺下鞠為大澤暑雨方作晴未可
覬雨暘之間死生係之吏民相視無所控告惟神奮自
兹土埽滅强暴雖宅闗輔實懷故鄉俯仰千歳遺語猶
在閭里告病其有不䘏驅除隂雲導迎秋𤾉神實能之
<pb:KR4d0082_WYG_026-15b>
疏放流潦改種秋稼民實望之道民之言徼神之福吏
實職之茍克有應敢忘其報尚饗
　　南京祭神文七首
熈寧十年九月戊辰某官某謹告於某神曰今兹禾稷
將登銍艾滿野隂雨為沴彌月不止穗者將腐角者將
落徐方大水將浸東境溝洫盈滿流潦横至民貧無食
恃穫以飽官貧無蓄恃税以給而雨并害之公私困竭
神亦將乏享吏既不職無以格神之休敢因民心以乞
<pb:KR4d0082_WYG_026-16a>
晴於爾有神神能掃除隂雲顯見白日使秋稼畢登宿
麥咸蓻民免於饑吏免於罪則神之賜多矣其何以報
謹告
九月甲戌某官某謹以清酌庶羞之奠告於神曰民能
盡力於耕而水旱之變不能知也吏能盡力於治而饑
饉之憂不能為也斡旋隂陽開闔天地其職在神此吏
民之所恃而依也雖然叩之而必聞號之而必應人有
不能而况於神之逺而微也今者以雨病告不旋日而
<pb:KR4d0082_WYG_026-16b>
雨止種麥穫豆不失其時也太守不德而䝉斯貺自視
缺然知無以堪之也酒醴潔芳肴蔌備具匪以為報惟
致其意也尚饗
十二月已亥某官某謹以酒果之奠告於某神宋維大
都兵食夥繁一歳之奉仰於諸藩自河為災千里汗漫
隣邑告病我邦獨完賦税百須所恃惟田終歳不雪麥
將大乾患始於民卒迨於官神仁愛人忍坐以觀巻舒
隂陽職上通天勞不崇朝雨雪紛然民食宿麥癘疫莫
<pb:KR4d0082_WYG_026-17a>
干久而不施莫知誰愆吏則不德而民當哀憐歸誠於
神其終捨旃尚饗
元豐元年正月庚申某官某謹以肴酒之奠祭於勾芒
之神木氣既應田事將起肇出土牛以令早晩惟神體
仁司春發生萬物時節風雨祐我農夫茍東作順叙將
終歳允賴邦有舊典敢率以告尚饗
二月已未某官某謹以肴酒之奠告於某神某來守是
邦自秋徂春政事不修雨暘失候始以水告繼以旱請
<pb:KR4d0082_WYG_026-17b>
玩神瀆祀至於再三中心赧焉懼獲譴咎然今宿麥將
槁時雨不降流亡布路倉廩莫繼與其病民寧我獲戾
是用恭卜良日申禱有神其尚哀矜農夫賜以膏澤尚
饗
六月十七日具官某謹以肴酒之奠告於某神梁宋之
郊頻年旱饑盜賊煩興囹圄填充粤自兹夏農穫六七
流亡既去桴鼓隨息庶幾秋成民以阜安而淫雨不節
水潦橫潰荏菽禾黍鞠為汙澤秋氣方始田可耕種神
<pb:KR4d0082_WYG_026-18a>
誠愛民錫之開晴積水時去晩稼復蓻則民報神之心
不在俎豆將世以奉承母有厭斁尚饗
七月五日具官某謹以肴酒之奠告於某神乃者暑雨
荐至溝澮盈滿淤田棄水相繼為雪秋稼滿野淪胥以
敗民號無告吏莫之救酌酒告神庶幾哀憐曽未旋踵
秋暘炳耀匪神之仁化為凶年雖使民竭其所有無以
報稱奉觴再拜惟誠而已其尚驅除隂沴以終大賜尚
饗
<pb:KR4d0082_WYG_026-18b>
　　績溪謁城隍文
某以不才忝臨民社謹因舊禮拜謁祠下神仁愛民恭
率神意不敢不勉神亦時節風雨驅除癘疫以祐相我
治謹告
　　謁孔子廟文
某結髪學問今始為邑無由之政事而治蒲無偃之文
學而治武城進謁祠下惟愧惟栗謹告
　　祭靈惠汪公文
<pb:KR4d0082_WYG_026-19a>
維元豐八年歳次乙丑八月壬戌朔十六日丁丑承議
郎知縣事騎都尉蘇轍謹遣男适以卮酒特羊致祭于
靈惠公汪王之神神有功斯民世享廟祀轍來長是邑
即神舊邦䝉神之休雨暘以時稼穡大熟賦役畢具獄
訟衰少才短政拙何以獲此意由僥倖以致疾癘寒熱
為雪下逮兒女更相播染卧者過半迄茲痊損自夏及
秋中間禱禳神不厭瀆卒保康乂皆神之恩兹用恭致
薄禮以謝不敏敢告驅除瘴癘時節風氣使民不告病
<pb:KR4d0082_WYG_026-19b>
而吏與䝉貺尚饗
　青辭三首
　　齊州祈雨青辭
嗚呼民愚無知吏怠弗敎鬼神不享積釁成癘旱氣充
塞五種失蓻饑饉既至疾疫將起禱求百神寂寥無聞
民既窮瘁吏亦震恐各知咎殃將自洗濯而神怒未怠
膏澤不至栗栗危懼無所歸命敢因舊儀祗薦誠悃惟
皇天后土靡不覆幬日月宿燿靡不臨照山川嶽瀆靡
<pb:KR4d0082_WYG_026-20a>
不容載哀矜無辜縦舍有罪并包含養與道為一祓除
妖孽布導和氣時播甘雨以救民命亦俾我守臣間䝉
大賜以寛憂責
　　南京祈晴青辭
嗟民之艱豐歳常少粤維茲夏牟麥小熟饑者未飽而
淫雨為沴秋稼殄瘁淪為塗潦宿藏將盡歳計莫續盜
賊將起犴獄充斥民之無辜誰為此禍吏實不德得過
於神胡為殃民以重吏愆今茲歸誠天地布其腹心神
<pb:KR4d0082_WYG_026-20b>
仁愛人豈終病之其尚振揚清風以逐屏翳使太陽顯
行后土以乾民趨於田既穫且耕亦有高廪以祀以養
吏䝉其賜不知其報此亦天地之大德下民之所仰望
而求也
　　筠州祈雨青辭
臣來是邦歳比不登去夏大水汎溢城邑繼以秋旱民
食不足庶幾今歳五種遂茂以釋餘病而亢陽為災不
雨彌月水泉耗竭多稼殄瘁雲物告異災火時發上下
<pb:KR4d0082_WYG_026-21a>
恐懼不知所措惟吏之不德無以仰當天心惟民之無
良有以召致神怒雖自洗濯並走祠望而誠意淺陋靈
貺不答將嘿不以告而民不可棄神亦不終棄人謹歸
誠天地請命百神尚克收如焚之威以布丼雨使民得
稼穡各安其居使我守土之臣亦䝉大賜
　
　
　
<pb:KR4d0082_WYG_026-21b>
　
　
　
　
　
　
　
　欒城集巻二十六

<pb:KR4d0082_WYG_027-1a>
欽定四庫全書
　欒城集巻二十七
　　　　　　　　　　　　　宋　蘇轍　撰
